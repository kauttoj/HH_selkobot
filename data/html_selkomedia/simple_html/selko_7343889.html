<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Tällainen on ruokalähetin työpäivä: 11 tuntia, 36 toimitusta, palkkio alle 200 euroa</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Md Abdullah Al Hasan on tehnyt ruokalähetin töitä kuusi vuotta. Olosuhteet ovat menneet koko ajan huonommiksi. Nykyisin hän tekee ruokalähetin töitä vain välillä. Laura Hujanen" data-thumbnail="https://i.media.fi/incoming/dfvpi2/9520821.jpg/alternates/SQUARE_240/9520821.jpg" href="https://i.media.fi/incoming/dfvpi2/9520821.jpg/alternates/FREE_1440/9520821.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/dfvpi2/9520821.jpg/alternates/FREE_960/9520821.jpg"/>
</a>
<figcaption class="diks-figure__caption">Md Abdullah Al Hasan on tehnyt ruokalähetin töitä kuusi vuotta. Olosuhteet ovat menneet koko ajan huonommiksi. Nykyisin hän tekee ruokalähetin töitä vain välillä. <span class="diks-figure__caption-info">Laura Hujanen</span></figcaption></figure></div></div>
<div class="diks-article__content"><p class="diks-article__lead">Md Abdullah Al Hasan kertoo, millainen on ruokalähetin työpäivä. Eniten töitä on silloin, kun sataa vettä, muut juhlivat ja viettävät pitkiä vapaita.</p><div class="diks-byline">
<div class="diks-byline__text-wrapper"><p class="diks-byline__author">Laura Hujanen</p> <div class="diks-date">
<time class="diks-date__published" datetime="2024-08-11T09:20:00+03:00">11.8.2024 9:20</time>

									| Päivitetty <time class="diks-date__updated" datetime="2024-08-13T10:06:24+03:00">13.8.2024 10:06</time>
</div>
</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="7343889" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>Md Abdullah Al Hasan on tehnyt ruokatoimituksia Woltin kautta kuuden vuoden ajan. Vielä kolme vuotta sitten hän oli sitä mieltä, että ruokalähetin työ on todella hienoa.</p> <p>– Ruokakuljetuksia tarjoavat alustat ovat antaneet minulle ja muille läheteille paljon. Yksi elämäni parhaista asioista oli tehdä ruokatoimituksia Woltin kautta, mutta sitten Woltin osti amerikkalainen yhtiö.</p> <p>Vuonna 2022 Wolt myytiin Doordash-ruokakuljetusyhtiölle. Hasanin mukaan yrityskaupan jälkeen ruokalähettien asema on huonontunut. Ruokalähetit toimivat yksinyrittäjinä eivätkä ole työsuhteessa. Palkkiomallia on muutettu ja läheteille tarjottuja etuja on poistettu. Esimerkiksi kuljetuslaukun sai aikaisemmin käyttää pesussa pesulakumppanilla. Nyt kuljettajat joutuvat huolehtimaan laukkujen puhtaudesta omalla ajallaan.</p> <h2 class="diks-sub-headline">Parasta on vapaus valita työajat</h2>
<p>Hasan pitää lähetin työn parhaana puolena vapautta.</p> <p>– Sinulla on mahdollisuus valita, milloin työskentelet.</p> <p>Työtä kuitenkin tehdään usein huonossa kelissä, ilta-aikaan ja silloin, kun muut juhlivat. Tähän nähden maksetut palkkiot ovat Hasanin mielestä liian pieniä.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Hasan ajoi yhden työpäivän aikana 218 kilometriä. Kun ajaa joka päivä satoja kilometrejä, autoa täytyy huoltaa useammin. Hasanin mukaan tämä ei näy tarpeeksi ruokalähettien palkkioissa. <span class="diks-figure__caption-info">Laura Hujanen</span></figcaption></figure>
</div> <p>Alustatyö on viime vuosina nopeasti yleistynyt työmuoto. Aiemmassa säätelyssä ei ole huomioitu sen erikoispiirteitä. Euroopan komissio linjasi kuitenkin vuonna 2022, että tietyissä tilanteissa lähetit voivat yhdessä neuvotella paremmista työoloista. Viime vuonna perustettu Palvelualojen ammattiliiton alaosasto PAM Couriers Finland ry neuvottelee parhaillaan Woltin kanssa työehtosopimuksesta läheteille.</p> <p>Ruokalähettien asema on edelleen epäselvä. Vakuutusoikeus antoi kesäkuussa turkulaisen ruokalähetin tapauksesta päätöksen, jonka mukaan tämä ei ole yrittäjä vaan työntekijä, jonka eläketurvasta työnantaja on vastuussa.</p> <h2 class="diks-sub-headline">Huonoa kohtelua</h2>
<p>Hasan muutti Suomeen vuonna 2011. Hän on kotoisin Bangladeshista.</p> <p>Hän korostaa, että ruokalähetit auttavat ravintoloita nostamaan liikevaihtoaan. Siksi ravintoloissa pitäisi kohdella lähettejä asiallisesti. Usein lähetit kokevat kuitenkin huonoa käytöstä.</p> <p>– Minua on välillä kohdeltu kuin terroristia.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Vantaalaisessa ravintola Zillassa tarjoilija Pinja Ryynänen ojentaa pizzalähetyksen Hasanille. Ystävällinen kohtaaminen ei maksa mitään, ja se parantaa lähetin työoloja. <span class="diks-figure__caption-info">Laura-Hujanen</span></figcaption></figure>
</div> <p>Pienilläkin teoilla voi vaikuttaa positiivisesti. Lähetin työoloja parantaa esimerkiksi se, että noutopisteen vieressä on taso toimituslaukkua varten. Lähettiä auttaa myös, jos hän voi istua pöytään odottamaan toimituksen valmistumista ja käyttää ravintolan wc-tiloja. Yleinen wc-maksu muille kuin maksaville asiakkaille rajaa myös lähetit pois.</p> <p>– Itse protestoin heti, jos minua kohdellaan huonosti. Mutta monella lähetillä ei ole muita työmahdollisuuksia, ja siksi he joutuvat hyväksymään kaiken.</p> <p>Hasan toimii myös yrittäjänä Stay Clean -siivousalan yrityksessä, joka työllistää viisi henkeä. Hän tekee ruokalähetin töitä nykyisin vain välillä.</p> <p>Hyvänä aloitteena Hasan mainitsee yrittäjäpalvelu Ukko.fin, joka on avannut Helsinkiin kaikille läheteille avoimen Ukko Lounge -olohuoneen. Siellä voi pitää tauon, puhdistaa laukun, ladata puhelimen akun ja jutella muiden lähettien kanssa.</p> <p>– Alustayhtiöt olisivat voineet itse toteuttaa tämän, mutta he eivät sitä tehneet.</p> </div>

</div>
</div>
</article>