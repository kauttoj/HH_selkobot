<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Uusi kauppa avasi ovensa nuupahtaneella aukiolla – Yksi asia mietityttää asiakkaita</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Usman Khadimin kaupassa on kymmeniä teelaatuja. Vital-merkki tulee suoraan Khadimin kotimaasta Pakistanista. Sanna Jompero-Lahokoski" data-thumbnail="https://i.media.fi/incoming/8tmuzy/10431122.jpg/alternates/SQUARE_240/10431122.jpg" href="https://i.media.fi/incoming/8tmuzy/10431122.jpg/alternates/FREE_1440/10431122.jpg">
<img alt="Mies seisoo hyllyn edessä. Hylle on täynnä ruokaainepaketteja. Miehellä on kaksi teepakkausta käsissään. Hän ojentaa pakkauksia kohti kuvaajaa." class="diks-figure__image" decoding="sync" loading="lazy" src="https://i.media.fi/incoming/8tmuzy/10431122.jpg/alternates/FREE_960/10431122.jpg"/>
</a>
<figcaption class="diks-figure__caption">Usman Khadimin kaupassa on kymmeniä teelaatuja. Vital-merkki tulee suoraan Khadimin kotimaasta Pakistanista. <span class="diks-figure__caption-info">Sanna Jompero-Lahokoski</span></figcaption></figure></div></div>
<div class="diks-article__content"><p class="diks-article__lead">Malminkartanonaukiolle avattiin viime viikolla uusi kauppa.</p><div class="diks-byline">
<div class="diks-byline__text-wrapper"><p class="diks-byline__author">Sanna Jompero-Lahokoski</p> <div class="diks-date">
<time class="diks-date__published" datetime="2024-10-18T18:20:00+03:00">18.10.2024 18:20</time>

									| Päivitetty <time class="diks-date__updated" datetime="2024-10-21T11:01:05+03:00">21.10.2024 11:01</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Malminkartanonaukiolla sijaitsevaan liiketilaan avattiin uusi kauppa viime viikon sunnuntaina. Al Fateh Market Malminkartano on itämaisia elintarvikkeita myyvä liike.</p> <p>Nuupahtaneen oloisella aukiolla oleva liiketila ehti olla pitkään tyhjillään. Kaupan avaaminen aiheutti alkuviikolla asukkaissa kiinnostusta. Liettuasta kotoisin oleva <strong>Anatolij Rodinov</strong>, 39, kävi heti alkuviikosta tarkastamassa valikoiman.</p> <p>– Kävimme ihan vaan katsomassa, kun huomasimme, että tällainen on avattu. Myynnissä näyttää olevan paljon mereneläviä. Kaikkia hintoja ei ollut vielä esillä, joten emme ostaneet nyt mitään.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi1">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili1">

</div>
</div> <p>Vaimo <strong>Natalia Rodinov</strong>, 28, sanoo kiinnittäneensä huomiota isoihin, 20-kiloisiin riisipakkauksiin.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Malminkartanossa asuvat Anatolij ja Natalia Rodinov tulivat alkuviikolla tutustumaan uuteen kauppaan. Pariskunta kiinnitti huomiota, että riisiä myydään isoissa, jopa 20 kilon pakkauksissa. <span class="diks-figure__caption-info">Sanna Jompero-Lahokoski</span></figcaption></figure>
</div>
 <p><strong class="diks-storyline__impact">Al Fateh Market</strong> on uusi tuttavuus Malminkartanossa. Liikkeen omistaja, Pakistanista kotoisin oleva <strong>Usman Khadim</strong> sanoo, että Malminkartanon kaupan avaamisen myötä Pihlajamäen kauppa suljettiin. Tila toimii jatkossa varastona.</p> <p>– Pihlajamäessä ei ollut riittävästi asiakkaita. Koronan jälkeen myynti tippui tosi paljon. Täällä on isommat tilat.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi2">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili2">

</div>
</div> <p>Khadim uskoo, että Malminkartanossa asiakkaita riittää. Liiketila on myös noin puolet edellistä isompi. Tilaa on nyt yli 400 neliötä.</p> <p>– Tämä alue on meille uusi, mutta pikkuhiljaa, sanoo yhdessä pakistanilaisen vaimonsa liikettä pyörittävä Khadim. Pariskunnalla on vastaavanlainen liike vielä Malmilla.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi3">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili3">

</div>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Riisiä myydään isoissa paketeissa. <span class="diks-figure__caption-info">Sanna Jompero-Lahokoski</span></figcaption></figure>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Kaupan varsinaisia avajaisia vietetään marraskuun alussa. Avajaisviikolla hyllyjä vasta täytettiin. <span class="diks-figure__caption-info">Sanna Jompero-Lahokoski</span></figcaption></figure>
</div> <p>Malminkartanossa asuva <strong>Anni Tripathi</strong>, 32, sanoo huomanneensa tullessaan junalta, että kauppa on avannut ovensa. Erityisesti intialaiset elintarvikkeet ja kasvisruoanlaittoon liittyvät tuotteet kiinnostavat.</p> <p>– Olen tosi onnellinen, että täällä on paljon intialaista. Leppävaarassa Espoossa on hyvä kauppa, mutta se on vähän kaukana. Itämaisissa kaupoissa on usein turkkilaista.</p> <p>Intialaisen miehen kanssa naimisissa olevaa Tripathia kiinnostavat muun muassa riisihiutaleet ja makeat snackit.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Myynnissä on yksi erityisesti opiskelijoiden suosima tuote. <span class="diks-figure__caption-info">Sanna Jompero-Lahokoski</span></figcaption></figure>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Anni Tripathi pitää intialaisesta ruoasta. Uusi kauppa oli iloinen yllätys. Usein hän käy ostamassa itämaisia mausteita ja ruokatarpeita Leppävaarasta Espoosta. <span class="diks-figure__caption-info">Sanna Jompero-Lahokoski</span></figcaption></figure>
</div>
 <p><strong class="diks-storyline__impact">Tämän</strong> viikon alkupuolella kauppa näytti vielä hieman karulta ja keskeneräiseltä. Hyllyjen reunoissa ei kaikkialla ollut vielä suomenkielisiä nimiä. Khadim sanoo, että tekstejä laaditaan parhaillaan.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi4">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili4">

</div>
</div> <p>– Päätimme, että tuotteiden nimet tulevat sekä suomeksi että englanniksi. Täällä käy niin paljon ihmisiä, jotka puhuvat englantia, Khadim toteaa.</p> <p>Varsinaiset avajaiset pidetään 1. päivä marraskuuta.</p> <p>Kaupan erikoisuus on omistajan mukaan se, että tavallisesti itämaiset kaupat ovat keskittyneet yhden maan tuotteisiin. Malminkartanon kaupasta ovat edustettuina Karibia, Aasia ja Afrikka.</p> <p>– Täältä pystyy ostamaan myös afrikkalaista ruokaa. Asiakas joutuu usein menemään moneen eri kauppaan, jotta saa haluamansa. Meiltä löytyy kaikkia.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi5">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili5">

</div>
</div> <p>Kiinalaisia elintarvikkeita ei tosin vielä ole, mutta niitäkin otetaan, jos kysyntää on.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Myynnissä on myös paljon riisiä ja riisihiutaleita. <span class="diks-figure__caption-info">Sanna Jompero-Lahokoski</span></figcaption></figure>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Hyllyissä on yllättäen myös energiajuomia. <span class="diks-figure__caption-info">Sanna Jompero-Lahokoski</span></figcaption></figure>
</div> <p><strong class="diks-storyline__impact">Sosiaalisessa</strong> mediassa on pohdittu sitä, miten Malminkartanoon sekä sen lähelle keskittyneille itämaisille kaupoille käy. Malminkartanoon tulleeseen kolmanteen itämaiseen kauppaan suhtauduttu pääasiasiassa hyvin, mutta moni pohti, riittääkö kaikille asiakkaita.</p> <p>– En tiedä onko näin monelle kaupalle tarvetta. Kannelmäessä sekä (Vantaalla) Myyrmäessäkin on useampi itämainen kauppa, pohtii kauppaan tullut <strong>Miriam Hightower</strong>, 37.</p> <p>Hän arvelee, että jopa kolmen itämaisen kaupan pakkaantuminen Malminkartanoon johtuu siitä, että alueella asuu paljon ulkomaalaistaustaisia.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili6">

</div>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Tansanialaistaustainen Miriam Hightower on iloinen löytäessään viime viikolla Malminkartanossa avatusta kaupasta ison pussin halal-lampaanlihaa. Tavallisesti pakkaukset ovat huomattavasti pienempiä. <span class="diks-figure__caption-info">Sanna Jompero-Lahokoski</span></figcaption></figure>
</div> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Halal-kanaa myydään pakasteena. <span class="diks-figure__caption-info">Sanna Jompero-Lahokoski</span></figcaption></figure>
</div> <p>Samaa kauppojen menestymisestä pohtii aukion yläpuolella sijaitsevassa talossa asuva, kauppaan tutustumaan tullut <strong>Paula</strong>, 65.</p> <p>– Alepa on hyvä, mutta ilahduttavaa, että tänne saadaan uutta liiketoimintaa ja tarjontaa. Tila oli pitkään tyhjillään.</p> <p>Kaupan tila on tosiaan ollut viime vuosina vähäisellä käytöllä. Vuoteen 2014 asti siinä toimi kumppanuustalo Horisontti. Välillä se toimi Malminkartanon nuorisotalon väistötilana. Viime vuonna Forum Virium tarjosi tilaa asukastilaisuuksiin.</p>
 <p><strong class="diks-storyline__impact">Alepa</strong> ja muutama ravintola ovat sen sijaan toimineet aukiolla pitkään.</p> <p>Malminkartanonaukiolla avattiin vasta lokakuussa entisen R-kioskin tilaan itämainen Koto Market. Junaradan toisella puolella Luutnantinaukiolla toimii Amina Bazar. Malminkartanon Tuohiaukiolla vuoden päivät ollut <a href="https://www.helsinginuutiset.fi/paikalliset/6250940#:~:text=Malminkartanossa%20vain%20reilun%20vuoden%20auki%20ollut%20romanialainen%20ruokakauppa,Uudet%20tilat%20sijaitsevat%20Pikku%20Huopalahdessa%20osoitteessa%20Tilkankatu%206.">romanialalinen kauppa muutti Pikku Huopalahteen</a> vuosi sitten. Omistajan mukaan syynä oli isommat tilat.</p> <p>Hightower on tullut markettiin ostamaan pakasteena olevaa luullista halal-lampaanlihaa. Lähes kahden kilon pakkaus kiinnostaa.</p> <p>– Se tulee myös halvemmaksi. Yleensä lihaa myydään pienemmistä pakkauksissa.</p> <p>Aasialaiseen ruokaan mieltynyt Hightower käyttää ruoissaan paljon mausteita. Mausteiden ja yrttien hinnat vaikuttavat hänestä selvästi halvemmilta kuin muualla. 25-grammaisten kuivattujen mausteiden hinnat vaihtelevat reilusta eurosta lähes kahteen euroon.</p> <p><strong class="diks-storyline__impact">Kaupan</strong> valikoimaan kuuluu pääasiassa kuivatuotteita, kuten riisiä 20 kilon pusseissa sekä sata erilaista papua ja linssejä. Kaikki liha on pakasteena ja halal-teurastettua. Kanaa tulee Suomesta, Ukrainasta ja Hollannista. Vuori, lammas ja nauta ovat Khadinin mukaan kokonaan Suomesta. Kalan alkuperä on Suomi, Hollanti ja Norja.</p> <p>Kaupan ehkä suosituin hyllyväli on intialaiset snackit eli välipalat. Niitä on Khadimin laskujen mukaan noin 300 erilaista.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Moni asiakas kertoo tulleensa kauppaan edusllisten hintojen vuoksi. Mausteet maksavat reilusta eurosta kahteen euroon. <span class="diks-figure__caption-info">Sanna Jompero-Lahokoski</span></figcaption></figure>
</div> <p><strong class="diks-storyline__impact">Ensi</strong> viikosta alkaen marketin erilliseen kylmäkaappiin tulee tuoretuotteita: vihanneksia, yrttejä ja hedelmiä. Myynnissä on esimerkiksi bataattia ja perunan kaltaista edosta. Kasvikset tulevat pääasiassa Hollannista, Etelä-Amerikasta ja Aasiasta.</p> <p>Khadim näyttää puhelimestaan omenan näköistä näköistä pompsteria, afrikkalaista keittobanaania, papayaa ja karvaskurkkua Intiasta. Hedelmiä tuodaan Etelä-Amerikasta, Kuubasta ja Dominikaanisesta tasavallasta.</p> <p></p>

</div>

</div>
</div>
</article>