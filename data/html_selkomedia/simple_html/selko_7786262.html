<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Vantaa johtaa Tallinna-tunnelin suunnittelua</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Tallinna-tunneli liittäisi Viron Helsinki-Vantaan lentoasemaan. Päivi Tuovinen" data-thumbnail="https://i.media.fi/incoming/8nbcc8/8853417.jpg/alternates/SQUARE_240/8853417.jpg" href="https://i.media.fi/incoming/8nbcc8/8853417.jpg/alternates/FREE_1440/8853417.jpg">
<img alt="Ihmisiä Helsinki-Vantaan lentokentällä." class="diks-figure__image" decoding="sync" loading="lazy" src="https://i.media.fi/incoming/8nbcc8/8853417.jpg/alternates/FREE_960/8853417.jpg"/>
</a>
<figcaption class="diks-figure__caption">Tallinna-tunneli liittäisi Viron Helsinki-Vantaan lentoasemaan. <span class="diks-figure__caption-info">Päivi Tuovinen</span></figcaption></figure></div></div>
<div class="diks-article__content"><p class="diks-article__lead">Meillä on aito intressi tässä asiassa, Vantaan kaupunginjohtaja Pekka Timonen sanoo.</p><div class="diks-byline">
<div class="diks-byline__text-wrapper"><p class="diks-byline__author">Tiina Örn</p> <div class="diks-date">
<time class="diks-date__published" datetime="2024-08-27T07:15:00+03:00">27.8.2024 7:15</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Vantaan kaupunki lähtee vetämään hanketta, joka liittyy Tallinna-tunneliin. Asia selviää Uudenmaan liiton maakuntahallituksen päätösasiakirjasta.</p> <p>Miksi Vantaa johtaa tätä tunnelihanketta?</p> <p>– Meillä on aito intressi tässä asiassa. Kyse on myös työnjaosta. Jonkun on oltava hankkeissa vetäjänä, Vantaan kaupunginjohtaja <strong>Pekka Timonen</strong> sanoo.</p> <p>Vantaa on mukana myös lentoratayhtiössä. Timosen mukaan on järkevää, että Vantaa on mukana myös Tallinna-tunnelin valmistelussa.</p> <p>Vantaan elinvoimajohtaja <strong>Tommo Koivusalo </strong>kysyy, miksei Vantaa voisi olla päävastuussa.</p> <p>Hän sanoo, että olisi hyvä, jos Viro liittyisi Helsinki-Vantaan lentoaseman markkina-alueeseen. Tämä olisi hyvä asia Suomelle ja erityisesti Vantaalle.</p> <h2 class="diks-sub-headline">Sopiva ajankohta</h2>
<p>Uudenmaan maakuntajohtaja <strong>Tuija Telén</strong> kertoo, että hankkeessa on tarkoitus tänä vuonna varmistaa Tallinna-tunnelin suunnittelun eteneminen.</p> <p>– Olen ymmärtänyt, että kansainvälistä liikkuvuutta edistävillä hankkeilla voisi nyt olla hyvä mahdollisuus saada rahoitusta, Telén sanoo.</p> <p>Ajankohta on hyvä, koska geopoliittinen tilanne on muuttunut, kun Venäjä hyökkäsi Ukrainaan ja Suomi liittyi Natoon. Tunneli mahdollistaisi myös sotilaallisen liikkumisen ja tavaroiden kuljettamisen Suomen ja Baltian välillä.</p> <p>Geopoliittinen tilanne ei ole ainoa syy sille, että hankkeesta keskustellaan jälleen.</p> <p>– Tunnelihanke nostetaan nyt vahvemmin esille, jotta kansainvälisissä rahoituspöydissä ollaan neuvottelemassa oikeaan aikaan.</p> <p>Rahoitusta tunnelin suunnitteluun ja rakentamiseen haetaan muun muassa EU:lta. Katse on vuonna 2028 alkavassa rahoituskaudessa.</p> <h2 class="diks-sub-headline">Aikataulu epävarma</h2>
<p>Koivusalon mukaan kuluvan vuoden hankkeella on kolme tärkeää tehtävää: rahoitusvaihtoehtojen selvittäminen, valmistautuminen yhteiskunnallisten vaikutusten arviointiin ja tuoda asia julkiseen keskusteluun.</p> <p>Vantaalaisten veronmaksajien rahaa suunnitteluun ei tässä vaiheessa juurikaan käytetä. Vantaan kaupunki rahoittaa hanketta 2 476 eurolla. Koko valmisteluhanke maksaa noin 50 000 euroa.</p> <p>Tunnelin suunnittelu ja rakentaminen maksaa miljardeja. Voisivatko rahoittamiseen osallistua EU:n lisäksi valtiot, kunnat Suomessa ja Virossa sekä yksityiset rahoittajat?</p> <p>– Kyllä tuossa on aika kattava lista, Telén toteaa.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Tallinna-tunnelin rahoituksesta neuvotellaan. <span class="diks-figure__caption-info">Finest Bay Area Development</span></figcaption></figure>
</div> <p>Koivusalo ja Telén eivät lähde arvioimaan, milloin Tallinna-tunneli voisi olla valmis.</p> <p>– Isot infrahankkeet on hyvin pitkän ajan hankkeita, Koivusalo sanoo.</p> <p>Timosen mukaan tunnelin mahdollisuutta selvitellään nyt.</p> <p>– Vaikea arvioida aikataulua. Itse ajattelisin, että jos kaikki menisi sujuvasti, niin oltaisiin jossain vuoden 2040 paikkeilla.</p> <p>Timosen mukaan kyse ei ole siitä, onko tunneli teknisesti mahdollista toteuttaa, vaan siitä, miten se rahoitetaan ja saadaan kannattavaksi.</p> <h2 class="diks-sub-headline">Kaksi suunnitelmaa</h2>
<p>Tallinna-tunnelille on esitetty julkisuudessa kaksi suunnitelmaa. Koivusalon mielestä tärkeintä Vantaan kannalta on se, että yksi asemista olisi Helsinki-Vantaan lentoasemalla.</p> <p>Voimassa olevien kaavojen mukaisen suunnitelman mukaan tunneli menisi Helsingin keskustan kautta lentoasemalle.</p> <p>Vantaa on valmistelevassa hankkeessa päätoteuttaja. Kukaan ei tässä vaiheessa ota kantaa siihen, mikä olisi Vantaan rooli tunnelin suunnittelussa ja rakentamisessa.</p> <p>Myöskään Vantaan osallistumista tunnelin rahoittamiseen ei ole vielä virallisesti mietitty.</p> <p></p>
</div>

</div>
</div>
</article>