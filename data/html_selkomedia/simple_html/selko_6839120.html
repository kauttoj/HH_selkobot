<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Vantaalainen kirjailija sai valtionpalkinnon – kirja kertoo nykyisen Vantaan seudun varhaishistoriasta</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Tom Björklund ja Andreas Koivisto palkittiin tiedonjulkistamisen valtionpalkinnolla kesäkuun alussa. Ari Haimi" data-thumbnail="https://i.media.fi/incoming/8tzbks/9392418.jpg/alternates/SQUARE_240/9392418.jpg" href="https://i.media.fi/incoming/8tzbks/9392418.jpg/alternates/FREE_1440/9392418.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/8tzbks/9392418.jpg/alternates/FREE_960/9392418.jpg"/>
</a>
<figcaption class="diks-figure__caption">Tom Björklund ja Andreas Koivisto palkittiin tiedonjulkistamisen valtionpalkinnolla kesäkuun alussa. <span class="diks-figure__caption-info">Ari Haimi</span></figcaption></figure></div></div>
<div class="diks-article__content"><p class="diks-article__lead">Tom Björklund ja Andreas Koivisto tekivät yhdessä tietokirjan lapsille. He saivat siitä palkinnon. Kirja kertoo Vantaan historiasta.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-06-12T15:35:00+03:00">12.6.2024 15:35</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Kirjailija <strong>Andreas Koivisto</strong> on saanut Tiedonjulkistamisen valtionpalkinnon yhdessä <strong>Tom Björklundin</strong> kanssa. Palkinnon arvo on 18 500 euroa.</p> <p>Koivisto työskentelee Vantaan kaupunginmuseon arkeologina.</p> <p>Koivisto ja Björklund ovat tehneet lasten tietokirjan <em>Ikikallion tarinoita – Urbergets berättelser.</em> Se käsittelee esihistoriaa ja varhaishistoriaa helposti ymmärrettävällä tavalla ja suomeksi ja ruotsiksi. Koivisto on kirjoittanut kirjan ja Björklund kuvittanut sen.</p> <p>Palkinnosta kertoo teoksen julkaissut Aviador Kustannus tiedotteessaan.</p> <p>Tiede- ja kulttuuriministeri<strong> Sari Multala</strong> jakoi vuoden 2024 tiedonjulkistamisen valtionpalkinnot kesäkuun alussa. Palkintoja annettiin tänä vuonna yhteensä kahdeksan.</p> <p>Opetus- ja kulttuuriministeriö myöntää joka vuosi valtionpalkinnot ajankohtaisesta tiedonjulkistamistyöstä. Voittajat valitsee tiedonjulkistamisen neuvottelukunta.</p> <h2 class="diks-sub-headline">Vanhat tapahtumat yhdistyvät tämän päivän vantaalaiseen ympäristöön</h2>
<p>Näin neuvottelukunta perustelee Koiviston ja Björklundin palkitsemista:</p> <p>– Vantaan kaupunginmuseon näyttely ja kirja <em>Ikikallion tarinoita</em> jatkavat tekijöiden monipuolista ja pitkäaikaista työtä. Työn tavoitteena on kertoa esihistoriasta ja varhaisesta historiasta helposti ymmärrettävällä tavalla. Tekstissä ja kuvituksessa korostuvat nykyisen Vantaan seudulla eläneet lapset ja heidän perheensä. <em>Ikikallion tarinoissa</em> kertojan roolin saa luonnonympäristö, joka edustaa jatkuvuutta kivikaudelta näihin päiviin.</p> <p>– Vuosituhansia sitten eletty elämä yhdistyy paikalliseen ympäristöön, johon voi tutustua vielä nykypäivänäkin. Kivikaudelta modernin ajan alkuun kuvatut lapsihahmot on kuvattu rikkaasti ja samalla realistisesti. Tarinoista välittyvät lapsen tietotasolle sopivalla tavalla entisajan elämän kovat ehdot, mutta toisaalta myös huolenpito.</p> <p>– Kirja kertoo näyttelystä. Se on kirjoitettu suomeksi ja ruotsiksi. Vaihteleva kuvitus kutsuu lukijaa tutustumaan myös toisella kotimaisella kielellä julkaistuun osuuteen, ja kokonaisuus antaa mahdollisuuden käyttää kirjaa myös kielen harjoittelussa.</p> </div>

</div>
</div>
</article>