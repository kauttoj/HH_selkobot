<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Huolestuttava ilmiö Vantaan kouluissa – Poliisi varoittaa: Voi johtaa kotietsintään</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Itä-Uudenmaan poliisi on saanut useita ilmoituksia leikkiaseista kouluissa. Johanna Erjonsalo" data-thumbnail="https://i.media.fi/incoming/1h6rir/7145023.jpg/alternates/SQUARE_240/7145023.jpg" href="https://i.media.fi/incoming/1h6rir/7145023.jpg/alternates/FREE_1440/7145023.jpg">
<img alt="Poliisi selkä kuvaajaan päin. " class="diks-figure__image" decoding="sync" loading="lazy" src="https://i.media.fi/incoming/1h6rir/7145023.jpg/alternates/FREE_960/7145023.jpg"/>
</a>
<figcaption class="diks-figure__caption">Itä-Uudenmaan poliisi on saanut useita ilmoituksia leikkiaseista kouluissa. <span class="diks-figure__caption-info">Johanna Erjonsalo</span></figcaption></figure></div></div>
<div class="diks-article__content"><p class="diks-article__lead">Leikkiaseet voivat aiheuttaa ison poliisioperaation.</p><div class="diks-byline">
<div class="diks-byline__text-wrapper"><p class="diks-byline__author">Marika Lumme</p> <div class="diks-date">
<time class="diks-date__published" datetime="2024-09-05T14:50:00+03:00">5.9.2024 14:50</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Itä-Uudenmaan poliisi sai tietää elokuussa monista tapauksista, joissa nuori oli tuonut leikkiaseen kouluun ja esitellyt sitä koulun oppilaille. Poliisi kertoo, että leikkiaseella oli jopa uhkailtu. Leikkiaseen kanssa oli liikuttu myös koulun ulkopuolella.</p> <p>Poliisi kertoo, että tapauksia on ollut ainakin Vantaalla. Tapauksista oli ilmoitettu hätäkeskukseen.</p> <p>Poliisi sanoo, että leikkiaseiden hallussa pitäminen ja niiden esittely yleisellä paikalla tai niillä uhkailu voi olla rikos. Rikoksen nimi voi olla ampuma-aserikos tai laiton uhkaus. Lain mukaan yleisellä paikalla on kiellettyä pitää esinettä, joka muistuttaa ampuma-asetta.</p> <p>Poliisi muistuttaa, että jokaiseen uhkaukseen suhtaudutaan vakavasti. Tilannetta lähdetään selvittämään heti. Tapaukset voivat aiheuttaa suuren poliisioperaation.</p> <h2 class="diks-sub-headline">Tapauksista tulee merkintä</h2>
<p>Jos joku on esitellyt asetta tai uhkaillut sillä, poliisi selvittää henkilön ja puhuttelee häntä. Jos henkilö on lapsi, poliisi kertoo asiasta lapsen vanhemmille tai huoltajille. Asiasta tehdään myös lastensuojeluilmoitus ja rikosilmoitus.</p> <p>Poliisi sanoo, että usein uhkaukset on tehty suuttuneena tai vitsinä.</p> <p>Jos tapaus on vakava, poliisi voi tehdä kotietsinnän. Poliisi voi takavarikoida tekovälineen ja henkilön puhelimen, tietokoneen tai tabletin.</p> <p>Vantaan kouluissa suhtaudutaan asiaan erittäin vakavasti.</p> <p>– Koulun pitää olla turvallinen paikka kaikille lapsille ja aikuisille. Turvallisuus ei ole leikin asia. Kouluun ei ole syytä ottaa mukaan mitään toisen vahingoittamiseen soveltuvia esineitä. Toivomme, että vanhemmat keskustelevat asiasta kotona lasten kanssa, Vantaan perusopetuksen johtaja <strong>Ilkka Kalo</strong> sanoo.</p> <p>Myös poliisi pyytää vanhempia puhumaan asiasta lastensa kanssa. Tapauksista jää aina merkintä poliisille. Nuorena tehdyt teot voivat vaikuttaa myös tekijän tulevaisuuteen.</p> <p></p>
</div>

</div>
</div>
</article>