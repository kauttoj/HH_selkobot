<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Selkokieli on yrityksille yhä tärkeämpi asia</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Vantaan Sanomien ja Selkomedian päätoimittaja Mia Laakso (vasemmalla) haastatteli Vantaa.fi-sivuston päätoimittajaa Johanna Hytöstä ja Selkomedian sisältöstrategia Tiina Parikkaa. Päivi Tuovinen" data-thumbnail="https://i.media.fi/incoming/w3rh51/9555920.jpg/alternates/SQUARE_240/9555920.jpg" href="https://i.media.fi/incoming/w3rh51/9555920.jpg/alternates/FREE_1440/9555920.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/w3rh51/9555920.jpg/alternates/FREE_960/9555920.jpg"/>
</a>
<figcaption class="diks-figure__caption">Vantaan Sanomien ja Selkomedian päätoimittaja Mia Laakso (vasemmalla) haastatteli Vantaa.fi-sivuston päätoimittajaa Johanna Hytöstä ja Selkomedian sisältöstrategia Tiina Parikkaa. <span class="diks-figure__caption-info">Päivi Tuovinen</span></figcaption></figure></div></div>
<div class="diks-article__content"><p class="diks-article__lead">Selkeän suomen kielen käyttäminen on työelämässä yhä tärkeämpää. Myös kaupungit tarvitsevat selkokieltä.</p><div class="diks-byline">
<div class="diks-byline__text-wrapper"><p class="diks-byline__author">Marika Lumme</p> <div class="diks-date">
<time class="diks-date__published" datetime="2024-08-30T18:23:00+03:00">30.8.2024 18:23</time>
</div>
</div><div class="diks-byline__image-wrapper">

</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="7800155" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>Työelämässä on yhä tärkeämpää käyttää selkeää suomen kieltä.</p> <p>Lassila &amp; Tikanoja -palveluyritys alkoi tänä vuonna tekemään työntekijöille tarkoitettuja tekstejä selkokielellä. Yrityksen kiinteistöpalveluissa työskentelee noin 5 000 ihmistä. He tulevat noin 90 eri maasta.</p> <p>– Aiemmin käänsimme materiaalit englanniksi, mutta meillä on paljon myös aivan muunkielisiä työntekijöitä. Olemme päättäneet panostaa selkosuomeen ja lisäksi selkeään englantiin, kertoo Lassila &amp; Tikanojan työvoimahankkeen projektipäällikkö <strong>Terhi Raisio</strong>.</p> <p>Raisio kertoi asiasta perjantaina järjestetyssä keskustelutilaisuudessa. Kieli kotouttaa -nimisen tilaisuuden järjesti <em>Vantaan Sanomat</em>. Tilaisuuteen saivat osallistua kaikki, jotka halusivat. Se järjestettiin Tikkurilassa Galleria K:ssa.</p> <p>Kieli kotouttaa -keskustelutilaisuus oli osa Vantaan kotiseutupäiviä. Vantaan Sanomien ja <em>Selkomedian</em> päätoimittaja <strong>Mia Laakso</strong> haastatteli tilaisuudessa eri asiantuntijoita.</p> <p><a href="https://www.vantaansanomat.fi/paikalliset/7793492">Keskustelutilaisuuden voi katsoa tallenteena täältä Vantaan Sanomien sivuilta</a>.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Terhi Raisio kertoi Lassila &amp; Tikanoja -yrityksen auttavan työntekijöitä suomen kielen opiskelussa. <span class="diks-figure__caption-info">Päivi Tuovinen</span></figcaption></figure>
</div> <p>Terhi Raisio kertoo, että Lassila &amp; Tikanoja vaatii työntekijältä suomen kielen taitoa vain, jos työtehtävä vaatii sitä. Hänen mielestään on tärkeintä, että työntekijällä ja esihenkilöllä on yhteinen kieli.</p> <p>Lassila &amp; Tikanoja haluaa tukea työntekijöidensä suomen kielen opiskelua. Työntekijät voivat esimerkiksi opiskella suomen kieltä työajalla.</p> <p>– Järjestämme suomen kielen opetusta tarpeen ja kiinnostuksen mukaan. Lisäksi tarjoamme esihenkilöille ohjausta, jotta he osaavat käyttää selkeää suomea, Raisio sanoo.</p> <h2 class="diks-sub-headline">HOK-Elannolla suomea ja englantia</h2>
<p>HOK-Elannon ravintolapalveluissa on töissä noin 650 ihmistä. Heistä 15 prosenttia on muun kuin Suomen kansalaisia. Työntekijä ja esihenkilö puhuvat keskenään joko suomea tai englantia.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">HOK-Elannon ravintolapalvelujen henkilöstöpäällikkö Satu Vennala sanoo, että työelämässä on hyvä mahdollisuus oppia suomen kieltä. <span class="diks-figure__caption-info">Päivi Tuovinen</span></figcaption></figure>
</div> <p>– Kaikissa työtehtävissä ei tarvita suomea, sanoo HOK-Elannon ravintolapalvelujen henkilöstöpäällikkö <strong>Satu Vennala</strong>.</p> <p>Hän sanoo, että suomen kielen oppiminen auttaa kuitenkin kotoutumaan.</p> <p>Vennala myös sanoo, että työelämässä on hyvä mahdollisuus oppia kieltä.</p> <p>– On hassua odottaa, että maahanmuuttaja oppisi suomea vain suomen kielen kursseilla. Siellä muutkin ovat maahanmuuttajia.</p> <h2 class="diks-sub-headline">Antakaa mahdollisuus oppia töissä</h2>
<div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">HOK-Elannossa työskentelevä Francisco Merida sanoo, että työntekijän oma asenne ratkaisee, ei kielitaito. <span class="diks-figure__caption-info">Päivi Tuovinen</span></figcaption></figure>
</div> <p><strong>Francisco Merida</strong> työskentelee HOK-Elannossa ravintolapäällikkönä. Hän toivoo, että muutkin työnantajat antaisivat ulkomailta tuleville ihmisille rohkeammin mahdollisuuden oppia kieltä töissä.</p> <p>– Me annamme mahdollisuuden kaikille. Riittää, kun hänellä on tosi hyvä asenne, hän mahtuu meille, Merida kertoo.</p> <p>Vennala sanoo, että HOK-Elannon menestyminen ei olisi onnistunut ilman ulkomailta tulevia työntekijöitä. Yritys on palkannut työntekijöitä ulkomailta jo 15 vuotta.</p> <h2 class="diks-sub-headline">Kunnissakin on tarvetta selkokielelle</h2>
<div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Vantaa.fi-sivuston päätoimittaja Johanna Hytönen kertoo, että Vantaa on saanut hyvää palautetta selkokielen käyttämisestä. <span class="diks-figure__caption-info">Päivi Tuovinen</span></figcaption></figure>
</div> <p>Myös kaupungit tarvitsevat selkokieltä. Vantaan kaupunki on huomannut tämän. Se on käyttänyt selkokieltä viime vuodesta asti.</p> <p>Vantaa on Suomen monikulttuurisin kaupunki. Siellä puhutaan yli 120 eri kieltä.</p> <p>– Selkokieli on hyvä tie kotoutumiseen, sanoo Vantaa.fi-sivuston päätoimittaja <strong>Johanna Hytönen</strong>.</p> <p>Hän kertoo, että Vantaa on saanut todella hyvää palautetta selkokielen käyttämisestä.</p> <p>– Koko ajan tulee toiveita, että selkokieltä halutaan lisää. Tarvetta on paljon.</p> <p><strong>Tiina Parikka</strong> on Selkomedian sisältöstrategi ja tuottaja. Hän sanoo, että selkokielessä on tärkeää miettiä sanoja ja lauseen rakennetta. Selkomedia on ainoa media Suomessa, joka julkaisee paikallisia uutisia selkokielellä.</p> <p>– Selkokielessäkin meillä on erilaisia selkokielen tarvitsijoita, Parikka sanoo.</p> <h2 class="diks-sub-headline">Moninainen arki -hanke auttaa</h2>
<div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Jokainen voi auttaa kotoutumaan, sanoo Moninainen arki -hankkeessa työskentelevä Kaisa Aalto. <span class="diks-figure__caption-info">Päivi Tuovinen</span></figcaption></figure>
</div> <p>Moninainen arki -niminen hanke auttaa suomen kieltä opettelevia. Se auttaa EU:n ulkopuolelta muuttaneita äitejä kotoutumaan.</p> <p><strong>Kaisa Aalto</strong> on hankkeessa töissä. Hän järjestää Myyrmäessä kävelyjä. Niillä äidit pääsevät tutustumaan omaan lähialueeseensa.</p> <p>– Opettelemme yhdessä tuntemaan paikkoja, kuten missä on kirjasto tai leikkipaikat, Aalto kertoo.</p> <p>Hän kertoo, että hanke panostaa monilukutaitoon. Siihen kuuluvat lukemisen ja kirjoittamisen lisäksi merkit, kuvat ja äänet. Kaikki eivät tunnista esimerkiksi liikennemerkkejä.</p> <p>– Jokainen meistä voi olla kotouttaja. Se lähtee omasta arjesta esimerkiksi toivottamalla hyvää huomenta toiselle ihmiselle bussipysäkillä.</p> <p></p>
</div>

</div>
</div>
</article>