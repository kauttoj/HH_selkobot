<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Heurekan perhetapahtumassa pääsee tutustumaan robotteihin</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Pepper on Heurekan oma robotti. Heureka" data-thumbnail="https://i.media.fi/incoming/88wweu/10374781.jpg/alternates/SQUARE_240/10374781.jpg" href="https://i.media.fi/incoming/88wweu/10374781.jpg/alternates/FREE_1440/10374781.jpg">
<img alt="Valkoinen robotti katsoo olkansa yli kameraan ja hymyilee." class="diks-figure__image" decoding="sync" loading="lazy" src="https://i.media.fi/incoming/88wweu/10374781.jpg/alternates/FREE_960/10374781.jpg"/>
</a>
<figcaption class="diks-figure__caption">Pepper on Heurekan oma robotti. <span class="diks-figure__caption-info">Heureka</span></figcaption></figure></div></div>
<div class="diks-article__content"><p class="diks-article__lead">Heureka järjestää Robotiikkaa!-nimisen tapahtuman. Tapahtuma on tarkoitettu koko perheelle. Tapahtuma on lauantaina 21. syyskuuta.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-09-16T10:05:00+03:00">16.9.2024 10:05</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Tiedekeskus Heureka järjestää Robotiikkaa!-nimisen tapahtuman lauantaina 21. syyskuuta. Koko perhe voi osallistua tapahtumaan.</p> <p>Tapahtumassa osallistujat pääsevät tutustumaan robotiikan alkeisiin. Siellä voi ohjata robottikäsiä, rakennella ja muokata legorobotteja sekä osallistua työpajoihin. Työpajoissa tutkitaan sähköä ja automatiikkaa.</p> <h2 class="diks-sub-headline">Juttele Pepperin kanssa</h2>
<p>Tapahtumassa on esillä esimerkiksi robotteja, jotka tarjoilevat ravintoloissa ruokaa. Siellä voi myös jutella Heurekan oman Pepper-nimisen robotin kanssa.</p> <p>– Pepper on ollut monessa mukana, kertoo tapahtumatuottaja <strong>Hanna Juutilainen</strong>.</p> <p>Hän kertoo, että Pepper oli mukana esimerkiksi H18: Halloween -tapahtumassa viime syksynä. Tapahtuma oli vain aikuisille tarkoitettu.</p> <p>– Kävijät pääsivät makaamaan oikeassa ruumisarkussa robotin lausuessa hauskoja muistolauseita osallistujasta, Juutilainen kertoo.</p> <h2 class="diks-sub-headline">Paljon erilaisia työpajoja</h2>
<p>Robotiikkaa!-perhepäivän toiminta sopii myös lapsille.</p> <p>Esimerkiksi Kätevät kytkennät -työpaja opettaa, miten ja miksi lamppu syttyy.</p> <p>Lego League -nimisessä työpajassa tutustutaan rakentamiseen ja ohjelmointiin legojen avulla.</p> <p>Liikkuva luuranko -niminen työpaja näyttää, miten moottorilla kulkevia luurankoja voi liikuttaa koodaamalla.</p> <h2 class="diks-sub-headline">Tuhansia kävijöitä</h2>
<p>Robotiikkaa!-perhepäivä järjestetään Heurekassa nyt toista kertaa.</p> <p>– Se halutaan järjestää, jotta ihmiset pääsevät näkemään ja kokeilemaan itse, miten robotiikka toimii. Robotiikka on vielä vieras asia monille, Juutilainen kertoo.</p> <p>Viime vuonna tapahtumassa kävi yli 2 000 ihmistä.</p> <p>– Nyt paikalle odotetaan päivän aikana noin 3 000 kävijää. Se on Heurekalle jo aika paljon, Juutilainen sanoo.</p> <h2 class="diks-sub-headline">Tavallisen lipun hinnalla</h2>
<p>Perhepäivään voi osallistua Heurekan normaalilla pääsylipulla. Samalla voi vierailla kaikissa tiedekeskuksen näyttelyissä.</p> <p>Perhepäivä järjestetään lauantaina 21. syyskuuta kello 10–18.</p> <p>Heureka saa perhepäivän järjestämiseen rahoitusta Generation AI -hankkeelta. Generation AI -hanketta rahoittaa Strateginen tutkimusneuvosto.</p> <p>Robotiikkaa!-tapahtuma on osa Heurekan robotiikkaviikkoja. Ne järjestetään 16.–27. syyskuuta. Silloin eri ryhmät tulevat Heurekaan tutustumaan robotiikkaan ja ohjelmointiin.</p> <p></p>
</div>

</div>
</div>
</article>