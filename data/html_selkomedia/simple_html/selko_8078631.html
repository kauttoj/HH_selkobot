<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Suomen kansalaisesta tuli Somalimaan presidentti</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Presidentti valittiin äänestämällä. Viivi Pietiläinen" data-thumbnail="https://i.media.fi/incoming/gy1rim/8484908.jpg/alternates/SQUARE_240/8484908.jpg" href="https://i.media.fi/incoming/gy1rim/8484908.jpg/alternates/FREE_1440/8484908.jpg">
<img alt="Kaksi äänestyskoppia, joissa molemmissa on ihminen." class="diks-figure__image" decoding="sync" loading="lazy" src="https://i.media.fi/incoming/gy1rim/8484908.jpg/alternates/FREE_960/8484908.jpg"/>
</a>
<figcaption class="diks-figure__caption">Presidentti valittiin äänestämällä. <span class="diks-figure__caption-info">Viivi Pietiläinen</span></figcaption></figure></div></div>
<div class="diks-article__content"><p class="diks-article__lead">Abdirahman Irro voitti Somalimaan presidentinvaalit.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-11-22T14:30:00+02:00">22.11.2024 14:30</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p><strong>Abdirahman Mohamed Abdullahi</strong> on voittanut vaalit Somalimaassa. Hänet on valittu Somalimaan presidentiksi. Tämän kertovat uutiset ja uutistoimistot eri puolilta maailmaa.</p> <p>Abdullahia kutsutaan myös nimellä <strong>Abdirahman Irro</strong>. Hän on Suomen kansalainen. Hänen kotikuntansa on Vantaa.</p> <p>Vaalit pidettiin keskiviikkona, marraskuun 13. päivänä. Vaalien tulokset kerrottiin tiistaina, marraskuun 19. päivänä.</p> <p>Irro on 69-vuotias. Hän on perustanut Somalimaan suurimman puolueen. Hän oli aiemmin puolueen puheenjohtaja.</p> <h2 class="diks-sub-headline">Myös espoolainen halusi presidentiksi</h2>
<p>Irro sai vaaleissa enemmän ääniä kuin nykyinen presidentti <strong>Muse Bihi</strong> ja <strong>Faisal Ali Warabe</strong>, joka asuu Espoossa.</p> <p>Uutistoimisto Al-Jazeera kertoo, että Irro sai melkein 64 prosenttia kaikista äänistä.</p> <h2 class="diks-sub-headline">Apua nuorille</h2>
<p>Irron puolue on luvannut tehdä monia asioita. He aikovat parantaa taloutta ja auttaa nuoria, jotka eivät ole töissä.</p> <p>Somalimaa on osa Somaliaa. Se sijaitsee Somalian pohjoisosassa. Somalimaa ilmoitti olevansa itsenäinen maa vuonna 1991. Se halusi päättää omista asioistaan.</p> <p>Kansan Uutiset -lehti on kertonut, että Irro muutti Suomeen vuonna 1996. Hän muutti Länsimäkeen Vantaalle. Hänestä tuli Suomen kansalainen vähän myöhemmin.</p> <p></p>
</div>

</div>
</div>
</article>