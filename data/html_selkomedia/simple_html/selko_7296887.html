<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Pienet suolaiset herkut tulivat Vantaalle – "Oli yllätys, että moni asiakas halusi kahvin kanssa pintxon"</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Rahaf Shhadehin ja Nazeeh Hannan ravintolassa tarjoillaan pintxoja. Niitä syödään Espanjassa ja Italiassa iltapäivän pieninä suolaisina paloina. Armi Suojanen" data-thumbnail="https://i.media.fi/incoming/shrn4t/9475483.jpg/alternates/SQUARE_240/9475483.jpg" href="https://i.media.fi/incoming/shrn4t/9475483.jpg/alternates/FREE_1440/9475483.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/shrn4t/9475483.jpg/alternates/FREE_960/9475483.jpg"/>
</a>
<figcaption class="diks-figure__caption">Rahaf Shhadehin ja Nazeeh Hannan ravintolassa tarjoillaan pintxoja. Niitä syödään Espanjassa ja Italiassa iltapäivän pieninä suolaisina paloina. <span class="diks-figure__caption-info">Armi Suojanen</span></figcaption></figure></div></div>
<div class="diks-article__content"><p class="diks-article__lead">Myyrmäkeen avattiin keväällä kahvila-ravintola Basilios. Syyrialaistaustainen yrittäjäpariskunta yhdistää ruokalistalla Espanjan ja Italian.</p><div class="diks-byline">
<div class="diks-byline__text-wrapper"><p class="diks-byline__author">Armi Suojanen</p> <div class="diks-date">
<time class="diks-date__published" datetime="2024-07-20T15:35:59+03:00">20.7.2024 15:35</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Joskus ravintolassa myytävän tuotteen idea voi tulla yhdestä sosiaalisen median kuvasta. Niin kävi Myyrmäen Ruukkutorin laidalle keväällä avatussa kahvila-ravintola Basilioksessa. Pizzojen ja kahvilatuotteiden rinnalle haluttiin vielä jotain muuta.</p> <p>Nyt Basilioksen listalla ovat espanjalaistyyliset pikkuherkut pintxot. Niitä ei taida olla myynnissä missään muussa ravintolassa Vantaalla.</p> <p>Aluksi suunnitelma oli, että pintxoja myytäisiin vasta iltapäivästä lähtien viinin seuraksi.</p> <p>– Oli yllätys, että moni asiakas halusi pintxon kahvin kanssa, Shhadeh kertoo.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Pintxojen raaka-aineissa vain mielikuvitus on rajana. <span class="diks-figure__caption-info">Armi Suojanen</span></figcaption></figure>
</div> <h2 class="diks-sub-headline">Valikoima vaihtuu kahden viikon välein</h2>
<p>Basilioksen yrittäjäpariskunta löysi pintxot netistä. <strong>Rahaf Shhadeh,</strong> 35, näki Instagramissa kuvan pintxoista. Hän näytti sitä puolisolleen, kokki <strong>Nazeeh Hannalle,</strong> 37.</p> <p>– Pidimme sitä kivana ideana, sanoo Shhadeh. Hän hoitaa ravintolan "paperityöt" ja tarjoilee.</p> <p>Hanna alkoi kehitellä pieniä sormisyötäviä. Nyt pintxoja on Basilioksen vitriinissä monta versiota. Esimerkiksi itse leivotun vaalean leivän päällä on on ilmakuivattua kinkkua, vuohenjuustoa, mansikkahilloa, saksanpähkinää ja balsamicokastiketta. Toisessa vaihtoehdossa pääraaka-aineena on jättikatkarapu, kolmannessa kalkkuna.</p> <p>Hanna vaihtaa valikoiman noin kahden viikon välein. Hän kehittelee koko ajan uusia makuyhdistelmiä.</p> <p>Ravintolan päätuote on pizza. Lista on omaperäinen. Hanna kehitteli juuri oikeanlaista pizzapohjaa noin vuoden ajan</p> <h2 class="diks-sub-headline">Yrittäjät tulivat Suomeen 2015</h2>
<p>Pariskunta lähti Syyriasta sotaa pakoon ja saapui Suomeen Hyrynsalmen vastaanottokeskukseen vuonna 2015. Sieltä he siirtyivät Kemijärvelle. Lopulta Vantaalle Myyrmäkeen he tulivat noin seitsemän vuotta sitten.</p> <p>Syyriassa Hannalla oli it-huolto, johon hän yhdisti myöhemmin nettikahvilan. Hanna opiskeli Suomessa kokiksi Omniassa. Hän työskenteli valmistumisen jälkeen monissa ravintoloissa.</p> <p>Shhadeh on valmistunut Business College Helsingistä. Perheessä on Suomessa syntynyt tytär <strong>Eliana</strong>. Hän aloittaa koulun syksyllä.</p> <h2 class="diks-sub-headline">Apua uusyrityskeskukselta</h2>
<p>Yrityksen aloittamisessa Vantaan uusyrityskeskus on antanut tärkeää apua. Varsinkin alussa uusyrityskeskuksen tuki oli hyödyllistä.</p> <p>Kun kahvila-ravintola oli avattu, asiakkaat antoivat hyvää palautetta. He antoivat esimerkiksi hyviä vinkkejä, miten asiakkaat löytäisivät paikan. Hanna ja Shhadeh ovat myyrmäkeläisille kiitollisia.</p> <p>– He todella haluavat Myyrmäen olevan hyvä paikka, ja että täällä saa hyvää palvelua.</p> <p><a href="https://www.basilios.fi/">Tutustu Basiliokseen: https://www.basilios.fi/</a></p> <p></p> <p></p>
</div>

</div>
</div>
</article>