<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Mies halusi neuvoa musliminaisia pukeutumisessa – laittoi Itäkeskukseen kyltin ilman lupaa</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Hansasilta yhdistää Itiksen ja Eastonin kauppakeskukset. Jari Pietiläinen" data-thumbnail="https://i.media.fi/incoming/humh5v/8909008.jpg/alternates/SQUARE_240/8909008.jpg" href="https://i.media.fi/incoming/humh5v/8909008.jpg/alternates/FREE_1440/8909008.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/humh5v/8909008.jpg/alternates/FREE_960/8909008.jpg"/>
</a>
<figcaption class="diks-figure__caption">Hansasilta yhdistää Itiksen ja Eastonin kauppakeskukset. <span class="diks-figure__caption-info">Jari Pietiläinen</span></figcaption></figure></div></div>
<div class="diks-article__content"><p class="diks-article__lead">Itäkeskuksen Hansasillalla Helsingissä oli luvaton kyltti. Siinä neuvottiin musliminaisia pukeutumisessa.</p><div class="diks-byline">
<div class="diks-byline__text-wrapper"><p class="diks-byline__author">Marjo Rämö</p> <div class="diks-date">
<time class="diks-date__published" datetime="2024-11-03T13:00:00+02:00">3.11.2024 13:00</time>
</div>
</div></div>
<div class="diks-article__inner-content"><div class="diks-article__storyline">
<p>Helsingissä Itäkeskuksen sillalla oli noin viikko sitten kyltti, joka on herättänyt paljon keskustelua. Kyltti oli sillalla, joka yhdistää Eastonin ja Itiksen kauppakeskukset.</p> <p>Kyltissä neuvottiin naisia pukeutumaan oikealla tavalla. Neuvot perustuivat Koraanin ohjeisiin. Ohjeet olivat arabiaksi ja englanniksi.</p> <h2 class="diks-sub-headline">Kyltti oli muistutus</h2>
<p>Ilta-Sanomat kertoi, että kyltin oli laittanut mies, joka on kotoisin Norsunluurannikolta. Mies on muslimi.</p> <p>Hän ei ymmärtänyt, miksi ihmiset eivät pitäneet kyltistä.</p> <p>Mies sanoi lehdelle, että kyltti oli tarkoitettu vain muistutukseksi musliminaisille. Hän sanoi, että kyltti ei koskenut kristittyjä tai muita uskontoja.</p> <h2 class="diks-sub-headline">Ei kylttejä ilman lupaa</h2>
<p>Mies aikoo laittaa kylttejä joskus toistekin. Hän ajattelee, että sillan paikka on julkista tilaa.</p> <p>Mutta Hansasillan omistaja, Kiinteistö Oy Hansasilta, ei ole samaa mieltä. Toimitusjohtaja <strong>Mikko Syrjänen</strong> sanoo, että silta on yksityistä tilaa. Monet ihmiset käyvät sillalla, mutta se ei tee siitä julkista tilaa. Jos joku haluaa käyttää tilaa uskonnolliseen toimintaan, pitää kysyä lupa tilan omistajalta.</p> <p>Syrjänen sanoo, että yhtiö ei yleensä halua sillalle ylimääräistä toimintaa. Ylimääräinen toiminta voi olla esimerkiksi uskonnollista tai tavaroiden mainostamista. Yhtiö haluaa, että silta on avoin ja viihtyisä paikka. Silta on myös pelastustie.</p> <p>Kiinteistö Oy Hansasilta on Helsingin kaupungin omistama yhtiö. Kaupungin Tilapalvelut vuokraa sillalla olevia liiketiloja.</p> <h2 class="diks-sub-headline">Kyltti on poistettu</h2>
<p>Ilta-Sanomien mukaan kyltti poistettiin sillalta maanantaina. Kiinteistö Oy Hansasilta ei poistanut sitä. Joku muu ehti tehdä sen ensin.</p> <p>Syrjänen sanoo, että he olisivat poistaneet kyltin, jos joku muu ei olisi tehnyt sitä. Hän sanoo, että kyltin laittaminen on samanlaista kuin häiriköinti kauppakeskuksessa.</p> <p>Syrjänen kertoo, että sillalta on ennenkin poistettu luvattomia kylttejä. Se on tapahtunut muutaman kerran vuodessa. Kyltit ovat olleet enemmän mainoksia.</p> <p>Syrjänen ei muista, että Hansasillalla olisi ennen ollut uskonnollisia viestejä.</p> <p></p>
</div>

</div>
</div>
</article>