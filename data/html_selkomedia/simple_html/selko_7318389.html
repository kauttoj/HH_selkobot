<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Poliisi: Kuusijärvellä loukkaantuivat vakavasti 4- ja 7-vuotiaat sisarukset</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Onnettomuus tapahtui Kuusijärven uimarannalla. Arkistokuva ja Hanna-Mari Jaakkola" data-thumbnail="https://i.media.fi/incoming/e962w8/9500463.jpg/alternates/SQUARE_240/9500463.jpg" href="https://i.media.fi/incoming/e962w8/9500463.jpg/alternates/FREE_1440/9500463.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/e962w8/9500463.jpg/alternates/FREE_960/9500463.jpg"/>
</a>
<figcaption class="diks-figure__caption">Onnettomuus tapahtui Kuusijärven uimarannalla. <span class="diks-figure__caption-info">Arkistokuva ja Hanna-Mari Jaakkola</span></figcaption></figure></div></div>
<div class="diks-article__content"><p class="diks-article__lead">Poliisin mukaan lapset ovat yhä sairaalahoidossa. Heidän tilansa on vakava.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-07-30T14:02:27+03:00">30.7.2024 14:02</time>

									| Päivitetty <time class="diks-date__updated" datetime="2024-07-30T15:36:17+03:00">30.7.2024 15:36</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Kuusijärvellä tapahtui viime perjantaina hukkumisonnettomuus. Siinä loukkaantuivat vakavasti samaan perheeseen kuuluvat 4-vuotias tyttö ja 7-vuotias poika.</p> <p>Lapset ovat yhä sairaalassa hoidossa. Heidän tilansa on vakava, tiedottaa Itä-Uudenmaan poliisi.</p> <p>Hätäkeskus sai perjantaina illalla kuudelta ilmoituksen, jonka mukaan kaksi alle 10-vuotiasta lasta oli kadonnut Kuusijärvellä. Vanhempi sisaruskaksikko oli isän huomaamatta poistunut kahluualtaasta vieressä sijaitsevalle laiturille. He olivat hypänneet tästä veteen syvälle puolelle.</p> <p>Kun poliisi, pelastuslaitos ja ensihoito saapuivat paikalle, 4- ja 7-vuotiaat lapset oli löydetty vedestä elottomina. Uimavalvojat elvyttivät heitä.</p> <p>Poliisin mukaan sisarukset olivat olleet uimarannan matalassa kahluualtaassa 2-vuotiaan sisaruksensa ja isänsä kanssa.</p> <p>Alustavien tietojen mukaan sisarukset eivät osanneet uida. Heillä ei ollut kellukkeita tai vastaavia uimavälineitä käytössään.</p> <p>Uimavalvojat löysivät lapset veden alta noin 4 minuutissa saatuaan tiedon katoamisesta.</p> <p>Lasten löydyttyä uimavalvojat aloittivat heti elvytyksen sivullisten avulla. Paikalle saapuneet ambulanssit veivät lapset sairaalahoitoon.</p> <p></p>
</div>

</div>
</div>
</article>