<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Vantaalaiskasvatti on Suomen ainoa olympiaedustaja suositussa lajissa – "Tavoite heräsi viime vuonna vähän yllättäen”</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Pariisin olympialaisiin osallistuva Anniina Ahtosalo on voittanut muun muassa EM-pronssia alle 23-vuotiaiden henkilökohtaisessa aika-ajossa. Mika Noronen" data-thumbnail="https://i.media.fi/incoming/6dzm9n/9494281.jpg/alternates/SQUARE_240/9494281.jpg" href="https://i.media.fi/incoming/6dzm9n/9494281.jpg/alternates/FREE_1440/9494281.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/6dzm9n/9494281.jpg/alternates/FREE_960/9494281.jpg"/>
</a>
<figcaption class="diks-figure__caption">Pariisin olympialaisiin osallistuva Anniina Ahtosalo on voittanut muun muassa EM-pronssia alle 23-vuotiaiden henkilökohtaisessa aika-ajossa. <span class="diks-figure__caption-info">Mika Noronen</span></figcaption></figure></div></div>
<div class="diks-article__content"><p class="diks-article__lead">Korson Kaiun kasvatti Anniina Ahtosalo on mukana olympialaisissa jo lauantaina aika-ajossa.</p><div class="diks-byline">
<div class="diks-byline__text-wrapper"><p class="diks-byline__author">Miska Miettinen</p> <div class="diks-date">
<time class="diks-date__published" datetime="2024-07-26T15:28:00+03:00">26.7.2024 15:28</time>
</div>
</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="7310949" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>Korson Kaiun kasvatti <strong>Anniina Ahtosalo</strong> on Suomen ainoa maantiepyöräilijä tällä viikolla alkaneissa Pariisin kesäolympiakisoissa.</p> <p>Elokuussa 21 vuotta täyttävä lajinsa täysammattilainen vastaa puhelimeen Ranskassa mediatilaisuudessa.</p> <p>– Kiitos, hyvää kuuluu! Tässä on ollut viimeisiä valmisteluita ennen olympiastarttia. Olen treenannut aika samalla tavalla (kuin muulloinkin). Olen pyrkinyt hakemaan omaa huippukuntoa, Ahtosalo kertoo.</p> <p>– Kotona sain treenata pari viikkoa ja keskittyä valmistautumiseen, Ahtosalo jatkaa.</p> <h2 class="diks-sub-headline">Ranska on tullut tutuksi</h2>
<p>Täysammattilaisen arkipäiviin kuuluu syömistä, pyöräilyä ja lepäämistä. Harjoituspäivän aikana Ahtosalo on pyörän selässä 4-5 tuntia.</p> <p>Ahtosalon vuodesta puolet menee Suomessa kotona Tuusulassa, ja loput puolet Espanjassa sekä muualla ulkomailla.</p> <p>Ranska on tullut tutuksi. Valmistautumiseen on kuulunut maantiepyöräilyn Ranskan ympäriajon katselua. Maailman arvostetuimpiin etappikisoihin kuuluva kisa poljettiin kesä–heinäkuussa.</p> <p>– Täällä on lämpimät kelit. Hellettä voi tulla, mutta tuskin siinä määrin, että se suorituksiin vaikuttaa. Maantiekisan reitti on haastava, ja aika-ajon tekninen, mutta suhteellisen helppo ja pitkä.</p> <h2 class="diks-sub-headline">"On hienoa edustaa Suomea"</h2>
<p>Ahtosalo on mukana ensimmäisen kerran jo lauantaina takaa-ajossa. Urakka jatkuu siitä viikon päästä maantiepyöräilyssä.</p> <p>– Odotan ikimuistoista kokemusta ja sitä, että pystyn suorittamaan omalla maksimitasolla.</p> <p>Ammattilaistasolla norjalaistalli Uno-X Mobilityä edustava Ahtosalo on voittanut urallaan muun muassa EM-pronssia alle 23-vuotiaiden henkilökohtaisessa aika-ajossa. Nuorten MM-kisoissa hän on ollut aika-ajon kymmenes.</p> <p>– Tavoite olympialaisista heräsi viime vuonna vähän yllättäen. Huomasin, että olen menestynyt kisoissa paremmin ja paremmin.</p> <p>– On todella hienoa päästä edustamaan Suomea. Ehkä tämä vie lajia eteenpäin Suomessa! On meillä muutama kova naismaantiepyöräilijä jo olemassa. Toivottavasti niitä tulee jatkossa lisää, Ahtosalo sanoo.</p> <p>Vantaan kasvatti marinoitui olympiaurheilijaksi lähisukulaistensa kautta.</p> <p>– Seurasin veljeä ja isää Korson Kaiun maastopyöräilyyn. Sitä kautta päädyin maantiepyöräilyyn. Korson Kaiku oli ominakin aikoina hyvä junioriseura, jossa tuettiin kilpailua, Ahtosalo kertoo.</p> <p></p>
</div>

</div>
</div>
</article>