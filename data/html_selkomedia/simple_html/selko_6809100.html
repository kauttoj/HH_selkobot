<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Voiko Tiktokin avulla oppia tanssimaan? Suositut tanssihaasteet näkyvät myös tanssitunneilla</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Nella Juntunen ja Anna Wallin tanssivat opettaja Lilli Huttusen (takana) suunnitteleman koreografian mukaan. Päivi Tuovinen" data-thumbnail="https://i.media.fi/incoming/4zuwc2/9375729.jpg/alternates/SQUARE_240/9375729.jpg" href="https://i.media.fi/incoming/4zuwc2/9375729.jpg/alternates/FREE_1440/9375729.jpg">
<img alt="Kolme tyttöä esittää nykytanssin liikkeitä liikuntasalissa." class="diks-figure__image" decoding="sync" loading="lazy" src="https://i.media.fi/incoming/4zuwc2/9375729.jpg/alternates/FREE_960/9375729.jpg"/>
</a>
<figcaption class="diks-figure__caption">Nella Juntunen ja Anna Wallin tanssivat opettaja Lilli Huttusen (takana) suunnitteleman koreografian mukaan. <span class="diks-figure__caption-info">Päivi Tuovinen</span></figcaption></figure></div></div>
<div class="diks-article__content"><p class="diks-article__lead">Hiphopin suosikkitanssi on tällä hetkellä sturdy.</p><div class="diks-byline">
<div class="diks-byline__text-wrapper"><p class="diks-byline__author">Marika Lumme</p> <div class="diks-date">
<time class="diks-date__published" datetime="2024-06-03T15:45:00+03:00">3.6.2024 15:45</time>
</div>
</div><div class="diks-byline__image-wrapper">

</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="6809100" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>Tiktok-sovelluksessa näkyy paljon tanssihaasteita. Ne ovat suosittuja. Tämä näkyy myös Vantaan katutanssiyhdistyksen tanssitunneilla. Yhä useammin oppilaat haluavat oppia tanssiliikkeitä, jotka ovat nähneet Tiktokissa. He pyytävät niissä apua opettajiltaan.</p> <p>– Oppilaat haluavat kokeilla Tiktokissa tanssiliikkeitä, jotka ovat nähneet Tiktokissa, sanoo Lilli Huttula, 35.</p> <p>Hän on Vantaan katutanssiyhdistyksen opettaja.</p> <p>Yhdistyksessä tiedetään, että nuorten tanssitunneilla nähdään usein ensimmäisenä suosittujen tanssi-ilmiöiden nousu. Esimerkiksi flossaus-tanssi nousi maailmanlaajuiseksi ilmiöksi noin viisi vuotta sitten. Se levisi ihmisten tietoisuuteen eri sosiaalisen median kanavissa.</p> <p>Tällä hetkellä katutanssiyhdistyksen salilla Myyrmäessä on harjoiteltu ahkerasti tanssia nimeltä sturdy.</p> <p>– Tämä tanssi on näkynyt Tiktokin tanssihaasteissa. Sturdy on varsin suosittua nuorten keskuudessa tällä hetkellä, joten olen itsekin opetellut sitä. Otimme sturdyn mukaan jopa meidän kevään kilpailuohjelmaan, Huttula kertoo.</p> <p>Huttula ei ole itse aktiivinen Tiktokin käyttäjä, mutta yrittää kiinnittää huomiota, kun nuorten puheissa kuuluu uusia tanssisuuntauksia.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Vantaan katutanssiyhdistyksen opettaja Lilli Huttula (takana) näkee somehaasteissa yviä ja huonoja puolia. Nella Juntunen, 12, ja Anna Wallin, 13, kuuluvat hiphop-valmennusryhmään. <span class="diks-figure__caption-info">Päivi Tuovinen</span></figcaption></figure>
</div> <h2 class="diks-sub-headline">Some innostaa, mutta siinä on huonotkin puolensa</h2>
<p>Huttula on iloinen, että Tiktok-tanssihaasteet innostavat yhä useampia lapsia ja nuoria tanssimaan. Hän kuitenkin näkee sosiaalisen median sovelluksessa myös ongelmia.</p> <p>– Olen miettinyt paljon, mitä Tiktok tekee lasten läsnäololle ja vuorovaikutukselle, jotka tanssisalissa ovat ihan ykkösjuttuja. Olen hieman huolissani, mitä ruudun kanssa tanssiminen tekee lapsille ja nuorille, hän sanoo.</p> <p>Huttula on ammatiltaan myös psykologi. Vantaan katutanssiyhdistyksessä hän on opettanut koko yhdistyksen olemassaolon ajan eli vuodesta 2014 saakka.</p> <p>Huttula kokee, että aikuisilla on myös tanssimaailmassa suuri vastuu siitä, millä tavalla sosiaalinen media otetaan osaksi harrastusta.</p> <p>– Sosiaalinen media, kuten Tiktok, toimii hyvänä innostajana. Somessa voi kuitenkin pyöriä monenlaisia videoita, joissa liikkeitä opetetaan väärin. Lisäksi tanssien alkuperäiset tekijät eivät aina tule ilmi, ja erilaiset somevaikuttajat tai -julkkikset keräävät huomion sekä kiitoksen tansseista.</p> <p>Huttula painottaa, että tanssissa ei ole tärkeintä täydellisyys, mutta on tärkeää tietää, millainen liike on oikein tehtynä.</p> <p>– Hiphopissa pidetään tärkeänä tanssin historian tuntemusta ja alkuperäisten tekijöiden arvostamista.</p> <h2 class="diks-sub-headline">Hiphopia luodaan yhdessä</h2>
<p>Huttula kuuli ensimmäisen kerran sturdy-tanssista toiselta tanssinopettajalta, minkä jälkeen hän alkoi tutustumaan asiaan enemmän.</p> <p>– Haluaisin varmistaa, että niiden tarkoitusperä on hyvä.</p> <p>Huttula haluaa antaa lasten ja nuorten luovuudelle sekä uusille trendeille myös tilaa.</p> <p>– Hiphop on alun perin nuorisokulttuuri, ja on tärkeää, ettei se jämähdä paikoilleen. Yksi hiphopin tärkeä osa on se, että sitä luodaan yhdessä.</p> <p>Hiphop, ja katutanssi ylipäätään, on Huttulalle ennen kaikkea hauskan pitämistä yhdessä. Tunneilla tärkeintä on tanssin tuoma fiilis.</p> <p>Huttulan tiedossa ei ole, että yhdistyksen harrastajamäärät olisivat nousseet Tiktok-tanssien suosion myötä. Yhdistyksessä on noin 360 jäsentä, joista yli puolet on alle 18-vuotiaita. Huttula tietää, että osa harrastajista käyttää Tiktokia, mutta eivät suinkaan kaikki.</p> <p>Voiko Tiktokin avulla oppia tanssimaan, Lilli Huttula?</p> <p>– Kyllä ja ei. Yksittäisiä liikkeitä opetetaan joillain videoilla oikein hyvinkin, mutta tanssi on paljon enemmän. Se on vuorovaikutusta ja yhdessä tekemistä.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Nella Juntunen, 12, on innokas tanssija. Hiphop on tytön lempitanssi. <span class="diks-figure__caption-info">Päivi Tuovinen</span></figcaption></figure>
</div> <h2 class="diks-sub-headline">"Tanssin koko ajan ja missä vain"</h2>
<p>Vantaalainen <strong>Anna Wallin</strong>, 13, on tanssinut 3-vuotiaasta lähtien. Hiphop on Wallinin lempitanssi, ja hän kuuluu Vantaan katutanssiyhdistyksen valmennusryhmään. Ryhmä osallistuu myös kilpailuihin. Wallin katsoo Tiktokista tanssivideoita ja tykkää harjoitella tansseja kavereiden kanssa.</p> <p>– Tunnilla oppii paremmin yksityiskohtia, Wallin sanoo.</p> <p>Espoolainen <strong>Nella Juntunen</strong>, 12, ei ole Tiktokissa vaan treenaa tanssia Myyrmäessä katutanssiyhdistyksen salissa neljä kertaa viikossa.</p> <p>– Tanssin muutenkin koko ajan ja ihan missä vain, hän sanoo.</p> <p>Hiphop on myös Juntusen lempilaji, ja hän on mukana valmennusryhmässä.</p> <p>– Hiphopissa on parasta, kun pääsee toteuttamaan itseään, hän kertoo.</p>
</div>

</div>
</div>
</article>