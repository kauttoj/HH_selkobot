<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Vantaalaiskirjailija ja kuvittaja saivat tiedonjulkistamisen valtionpalkinnon – kirja kertoo nykyisen Vantaan seudun varhaishistoriasta</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Tom Björklund ja Andreas Koivisto palkittiin tiistaina. Ari Haimi" data-thumbnail="https://i.media.fi/incoming/8tzbks/9392418.jpg/alternates/SQUARE_240/9392418.jpg" href="https://i.media.fi/incoming/8tzbks/9392418.jpg/alternates/FREE_1440/9392418.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/8tzbks/9392418.jpg/alternates/FREE_960/9392418.jpg"/>
</a>
<figcaption class="diks-figure__caption">Tom Björklund ja Andreas Koivisto palkittiin tiistaina. <span class="diks-figure__caption-info">Ari Haimi</span></figcaption></figure></div></div>
<div class="diks-article__content"><p class="diks-article__lead">Tiede- ja kulttuuriministeri Sari Multala antoi palkinnon teoksen kirjoittaneelle Andreas Koivistolle ja sen kuvittaneelle Tom Björklundille.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-06-05T09:19:18+03:00">5.6.2024 9:19</time>
</div>
</div><div class="diks-byline__image-wrapper">

</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="6819702" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>Vantaan kaupunginmuseon arkeologi, kirjailija <strong>Andreas Koivisto</strong> on saanut 18 500 euron suuruisen Tiedonjulkistamisen valtionpalkinnon yhdessä <strong>Tom Björklundin</strong> kanssa.</p> <p>Vantaalaisen Koiviston kirjoittama ja espoolaisen Björklundin kuvittama lasten tietokirja <em>Ikikallion tarinoita – Urbergets berättelser</em> käsittelee esihistoriaa ja varhaishistoriaa yleistajuisesti ja monikielisesti.</p> <p>Palkinnosta kertoo teoksen julkaissut Aviador Kustannus tiedotteessaan.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi1">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili1">

</div>
</div> <p><strong class="diks-storyline__impact">Tiede- ja kulttuuriministeri</strong><strong> Sari Multala</strong> jakoi vuoden 2024 tiedonjulkistamisen valtionpalkinnot tiistaina. Palkintoja annettiin tänä vuonna yhteensä kahdeksan. Multala kiitti palkittuja siitä, että he ovat lisänneet kansalaisten tietämystä ja antaneet virikkeitä yhteiskunnalliselle keskustelulle.</p> <p>Opetus- ja kulttuuriministeriö myöntää vuotuiset valtionpalkinnot Tiedonjulkistamisen neuvottelukunnan esityksestä ajankohtaisesta ja ansioituneesta tiedonjulkistamistyöstä.</p> <p><strong class="diks-storyline__impact">Näin neuvottelukunta</strong> perustelee Koiviston ja Björklundin palkitsemista:</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi2">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili2">

</div>
</div> <p>– Vantaan kaupunginmuseon näyttely ja kirja <em>Ikikallion tarinoita</em> jatkavat tekijöiden monipuolista ja pitkäaikaista työtä, jonka tavoitteena on kertoa esihistoriasta ja varhaisesta historiasta yleistajuisesti. Kerronnan ja kuvituksen keskiössä ovat nykyisen Vantaan seudulla eläneet lapset ja heidän perheensä. <em>Ikikallion tarinoissa</em> kertojan roolin saa luonnonympäristö, joka edustaa jatkuvuutta kivikaudelta näihin päiviin.</p> <p>– Vuosituhantinen elämä ankkuroituu paikalliseen ympäristöön, johon voi tutustua vielä nykypäivänäkin. Kivikaudelta modernin ajan alkuun kuvatut lapsihahmot on kuvattu rikkaasti ja samalla realistisesti, toimijoina omassa ympäristössään. Tarinoista välittyvät lapsen tietotasolle sopivalla tavalla entisajan elämän kovat ehdot, mutta toisaalta myös huolenpito.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi3">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili3">

</div>
</div> <p>– Näyttelystä kertova kirja tarjoaa suomen- ja ruotsinkielisen kertomuksen samojen kansien sisällä. Vaihteleva kuvitus kutsuu lukijaa tutustumaan myös toisella kotimaisella kielellä julkaistuun osuuteen, ja kokonaisuus antaa mahdollisuuden käyttää kirjaa myös kielen harjoittelussa.</p> <p></p>
<div class="diks-embed-wrapper voice-no-read rs_skip"><div class="diks-embed diks-embed--free">
</div>
</div>
</div>

</div>
</div>
</article>