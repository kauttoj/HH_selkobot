<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Fazerin leipomoissa opetellaan suomen kieltä työpäivän aikana</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Turvallisuus on leipomoissa tärkeää. Siksi Fazerin leipomoissa halutaan olla varmoja, että työntekijät ymmärtävät ohjeet oikein. Arkisto/Sami Kuusivirta" data-thumbnail="https://i.media.fi/incoming/os399i/4687649.jpg/alternates/SQUARE_240/4687649.jpg" href="https://i.media.fi/incoming/os399i/4687649.jpg/alternates/FREE_1440/4687649.jpg">
<img alt="leipomo, jonka linjastoilla kulkee ruisleipiä." class="diks-figure__image" decoding="sync" loading="lazy" src="https://i.media.fi/incoming/os399i/4687649.jpg/alternates/FREE_960/4687649.jpg"/>
</a>
<figcaption class="diks-figure__caption">Turvallisuus on leipomoissa tärkeää. Siksi Fazerin leipomoissa halutaan olla varmoja, että työntekijät ymmärtävät ohjeet oikein. <span class="diks-figure__caption-info">Arkisto/Sami Kuusivirta</span></figcaption></figure></div></div>
<div class="diks-article__content"><p class="diks-article__lead">Työntekijän ei tarvitse osata suomen kieltä hyvin. Hän voi oppia kieltä lisää samalla, kun tekee töitä.</p><div class="diks-byline">
<div class="diks-byline__text-wrapper"><p class="diks-byline__author">Mia Laakso</p> <div class="diks-date">
<time class="diks-date__published" datetime="2024-11-04T14:40:00+02:00">4.11.2024 14:40</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Miten työpaikalla puhutaan, kun suomi ei ole kaikkien äidinkieli? Kysymys on ajankohtainen Fazer Leipomoilla, joka työllistää Vantaalla 450 henkilöä.</p> <p>– Leipomoissamme puhumme suomea. Ohjeet ovat suomen kielellä. Haluamme olla varmoja, että kaikki työntekijämme ymmärtävät esimerkiksi turvallisuuteen liittyvät ohjeet, sanoo <strong>Anu Salomaa</strong></p> <p>Hän on Fazer Leipomoiden henkilöstöjohtaja.</p> <p>Leipomon työntekijöiden täytyy osata suomea ainakin vähän. Työkielenä Suomi -koulutuksessa suomea saa opetella lisää. Siihen saa käyttää työaikaa. Koulutuksessa harjoitellaan asioita, jotka liittyvät työohjeisiin, välineisiin ja turvallisuuteen. Myös vuorovaikutustilanteita harjoitellaan.</p> <p>– Kieliopintoja on kokeiltu leipomoissa, jotka sijatisevat ruokakauppojen yhteydessä. Tarkoitus on, että opinnot otetaan käyttöön muissakin paikoissamme, Salomaa kertoo.</p> <h2 class="diks-sub-headline">Kielitaidosta on hyötyä muuallakin kuin työssä</h2>
<p>Kokeilussa on ollut mukana 15 työntekijää. Kouluttaja toimii Vantaan ammattiopisto Varian suomi toisena kielenä -opettajana.</p> <p>Suomen kielen taito antaa mahdollisuuden sopeutua paremmin suomalaiseen yhteiskuntaan. Siksi Salomaan mielestä suomen kielen taito on etu työntekijöille, vaikka töitä voisi tehdä esimerkiksi englannin kielellä.</p> <p>Työntekijöiltä on tullut kokeilusta hyvää palautetta. Koulutukseen osallistuvat ovat kokeneet, että opinnoista on ollut paljon hyötyä myös työpaikan ulkopuolella.</p> <p>Fazer Leipomot tekee muutakin yhteistyötä Varian ammattiopiston ja Vantaan osaamiskeskuksen kanssa. Yhdessä järjestetään esimerkiksi selkokielisiä infotilaisuuksia leipomoalasta.</p> <h2 class="diks-sub-headline">Erilaiset työntekijät ovat rikkaus yritykselle</h2>
<p>Fazer Leipomoiden Vaaralan leipomossa työskentelee noin 450 henkilöä. Samassa toimipisteessä on myös Fazer Leipomot Suomen muita toimintoja. Työnkuvat vaihtelevat leipomotyöstä logistiikkaan, kunnossapidon tehtäviin ja myynti- sekä markkinointitehtäviin. Leipomossa töitä tehdään vuoroissa vuorokauden ympäri.</p> <p>Lisäksi yrityksellä on Vantaalla kymmenen Fazer Leipurit -myymäläleipomoa. Leipomot sijaitsevat ruokakauppojen yhteydessä. Siellä työ on myös asiakaspalvelua.</p> <p>Salomaa puhui työelämän monimuotoisuudesta Vantaan elinkeinopäivässä lokauun lopussa.</p> <p>– Mitä monimuotoisempaa työelämässä on, sitä rikkaampaa, hän kiteyttää.</p> <p>– On hyvä, että yrityksen työntekijät tulevat eri taustoista, ovat eri ikäisiä ja eri koulutustaustoista. Silloin syntyy helpommin uusi ideoita. Monimuotoisuus on tärkeää tulevaisuuden keksintöjen löytämiseksi, hän miettii.</p> <p></p>
</div>

</div>
</div>
</article>