<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">”Pieni ryhmä ihmisiä oli aivan hiljaa ja rauhassa” – Mark, 39, näki lentoa odottavat suomalaiset, ja se muutti hänen elämänsä suunnan</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Filippiineistä kotoisin oleva Mark Ian Sabal on hoitanut vanhuksia Korsossa pian kahden vuoden ajan. Marika Lumme" data-thumbnail="https://i.media.fi/incoming/xi9yl5/10411009.jpg/alternates/SQUARE_240/10411009.jpg" href="https://i.media.fi/incoming/xi9yl5/10411009.jpg/alternates/FREE_1440/10411009.jpg">
<img alt="Mies istuu sohvalla ja katsoo sivulle. Edessä on sohvapöytä. Seinällä on juliste, jossa lukee " class="diks-figure__image" decoding="sync" korson="" loading="lazy" src="https://i.media.fi/incoming/xi9yl5/10411009.jpg/alternates/FREE_960/10411009.jpg" vanhustenkeskus"."=""/>
</a>
<figcaption class="diks-figure__caption">Filippiineistä kotoisin oleva Mark Ian Sabal on hoitanut vanhuksia Korsossa pian kahden vuoden ajan. <span class="diks-figure__caption-info">Marika Lumme</span></figcaption></figure></div></div>
<div class="diks-article__content"><p class="diks-article__lead">Vantaan ja Keravan hyvinvointialue on palkannut yli 50 filippiiniläistä hoitajaa.</p><div class="diks-byline">
<div class="diks-byline__text-wrapper"><p class="diks-byline__author">Marika Lumme</p> <div class="diks-date">
<time class="diks-date__published" datetime="2024-10-08T05:05:00+03:00">8.10.2024 5:05</time>

									| Päivitetty <time class="diks-date__updated" datetime="2024-10-08T14:59:07+03:00">8.10.2024 14:59</time>
</div>
</div><div class="diks-byline__image-wrapper">

</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="7956975" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p>– Terve! Filippiineiltä kotoisin oleva <strong>Mark Ian Sabal</strong>, 38, tervehtii tulijoita Korson vanhustenkeskuksen ovella.</p> <p>Pariskunta kasseineen odottaa sisäänpääsyä, ja Sabal ohjaa heidät eteenpäin.</p> <p>– Tämä on mukavan rauhallinen paikka, Sabal kehuu työpaikkaansa.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi1">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili1">

</div>
</div> <p>Sabal saapui Suomeen hoitajaksi kaksi vuotta sitten.</p> <p>– Näin Facebookissa mainoksen, jossa haettiin hoitoalan työntekijöitä Suomeen, hän kertoo.</p> <p>Sabal työskenteli tuolloin Abu Dhabissa. Hän matkusti kotimaahan Filippiineille perheensä, tyttären ja vaimonsa, luokse parin kuukauden välein. Hoitajan työ Abu Dhabissa oli Sabalin mukaan kuluttavaa, samoin jatkuva matkustaminen.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi2">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili2">

</div>
</div> <p>– Hoitotyö oli todella stressaavaa ja hyvin kiireistä. Varsinkin koronapandemian aikaan kyllästyin työhön täysin.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Mark Ian Sabal saa pian Suomessa laillistetun sairaanhoitaja-tutkinnon. <span class="diks-figure__caption-info">Marika Lumme</span></figcaption></figure>
</div> <p>Sabal työskenteli Abu Dhabissa sekä sairaalassa että pienellä klinikalla aavikkoalueella, jossa toimi öljyn- ja kaasunporauslaitos.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi3">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili3">

</div>
</div> <p>– Elämä syrjäisellä aavikkoalueella kovassa kuumuudessa oli minulle erittäin stressaavaa. Työskentelin klinikalla yksin, ja minulle kuului myös yöpäivystys hätätilanteessa. Vastuullani oli satoja ihmisiä. Matkapuhelin ja internet toimivat rajoitetusti.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Sabal sanoo, että hoitajan työhön täytyy olla intohimo, jotta sitä jaksaa. <span class="diks-figure__caption-info">Marika Lumme</span></figcaption></figure>
</div> <p><strong class="diks-storyline__impact">Kun</strong> Sabal näki Facebookissa mainoksen Vantaan ja Keravan hyvinvointialueen (Vake) työpaikoista, hän muisti tapahtuman lentoasemalla.</p> <p>– Olin jälleen matkustamassa perheeni luokse Filippiineille. Lento lähti Dubain lentoasemalta, jossa oli kova meteli, mutta pieni ryhmä ihmisiä oli aivan hiljaa ja rauhassa. Tunnistin Finnairin koneen, joten tiesin, että he ovat suomalaisia.</p> <p>Sabal vaikuttui suomalaisten hiljaisuudesta. Tämä oli tärkeä syy siihen, miksi hän päätti hakea Vakeen töihin. Hän uskoi, että löytää Suomesta rauhaa elämäänsä.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi4">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili4">

</div>
</div> <p>– Hoitotyö täälläkin on välillä stressaavaa ja kiireistä, mutta ei läheskään niin paljon kuin Abu Dhabissa oli. Suomessa työ ja muu elämä ovat tasapainossa, hän toteaa.</p>
<blockquote class="voice-no-read rs_skip diks-blockquote">
<p class="diks-blockquote__text">Täällä ei pärjää, jos ei ole intohimoa työtä kohtaan.</p></blockquote> <p><strong class="diks-storyline__impact">Korson</strong> vanhustenkeskus on lyhytaikaisyksikkö, jossa asiakkaat vaihtuvat usein. Hoitajan tehtäviin kuuluu kaikenlainen hoitotyö: vaippojen vaihtaminen, lääkitseminen, peseminen ja ruokailuissa auttaminen.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Sabal tekee Korson vanhustenkeskuksessa töitä arkisin ja viikonloppuisin. Yötöitä ei ole. <span class="diks-figure__caption-info">Marika Lumme</span></figcaption></figure>
</div> <p>Sabal sanoo myös työkavereiden vaihtuneen monta kertaa kahden vuoden aikana.</p> <p>– Täällä ei pärjää, jos ei ole intohimoa työtä kohtaan. Minulla on intohimo ja tiedän, mitä on vieläkin kiireisempi työ.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi5">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili5">

</div>
</div> <p><strong class="diks-storyline__impact">Sabal</strong> aloitti opinnot Suomeen tullessaan ja saa pian täydennyskoulutuksen kautta Suomessa vaadittavan laillistetun sairaanhoitaja-tutkinnon. Lisäksi hän on suorittanut suomen kielen opintoja. Sabal kokee, että työ on ollut hyvä mahdollisuus oppia suomen kieltä.</p> <p>– Juttelen potilaille suomen kielellä, ja myös työkavereiden kanssa puhumme suomea. Mielestäni on todella tärkeää osata suomea, koska en voi ratkaista ongelmaa, jos en ymmärrä sitä.</p> <p>Sabalin mukaan hänen palkkansa oli Abu Dhabissa suurempi kuin nyt Suomessa.</p> <p>– Mutta stressitaso, elämänlaatu ja parempi työsuhdeturva sekä mahdollisuus saada Suomen kansalaisuus olivat suurimmat tekijät, jotka saivat minut muuttamaan Suomeen.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili6">

</div>
</div> <p>Vaikka Sabal on viihtynyt Korsossa, hän odottaa innolla mahdollisuutta siirtyä Katriinan sairaalaan. Uudessa paikassa hän aloittaa näillä näkymin alkuvuodesta.</p> <p>Suomeen tullessaan Sabal löysi asunnon Helsingin Puistolasta. Nyt hän asuu Keravalla.</p> <p>– Keravalla on edullisempaa, hän toteaa.</p> <p>Sabalin perhe asuu yhä Filippiineillä.</p> <p>– Minulla on kuusivuotias tytär, jonka kanssa pidämme yhteyttä videopuheluilla. Toivon, että joku päivä myös perheeni pääsee muuttamaan Suomeen.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Mark Ian Sabal on hoitanut vanhuksia Korsossa pian kahden vuoden ajan. Hän kertoo viihtyneen. <span class="diks-figure__caption-info">Marika Lumme</span></figcaption></figure>
</div> <p><strong class="diks-storyline__impact">Vantaan ja Keravan </strong>hyvinvointialueelle on rekrytoitu kaikkiaan 52 hoitoalan ammattilaista Filippiineiltä. Ensimmäiset 23 filippiiniläistä sairaanhoitajaa saapuivat Vantaan sotepalveluihin marraskuussa 2022. Sabal oli yksi heistä.</p> <p>Tänä keväänä Vake palkkasi Filippiineiltä 15 hoiva-avustajaa ja 14 sairaanhoitajaa.</p> <p>Vantaan ja Keravan hyvinvointialueen HR-päällikkö <strong>Tiia Rouhiainen</strong> pitää rekrytointeja onnistuneina, sillä kaikki Suomeen saapuneet filippiiniläiset ovat edelleen Vakessa töissä.</p> <p>– He ovat kaikki valtavan sydämellisiä. En voi kuin nostaa hattua, että he jättävät oman elämänsä kotimaassaan ja tulevat meille töihin, Rouhiainen sanoo.</p> <p>Rouhiainen kertoo, että rekrytointiprosessista vastasi henkilöstöpalveluyhtiö Seuren kumppani Silkkitie Oy.</p> <p>– Meidän tavoitteenamme on ollut ennen kaikkea ratkaista tulevaisuuden työvoimapulaa. Sairaanhoitajista tulee olemaan todella kova pula.</p> <p><strong class="diks-storyline__impact">Rouhiaisen</strong> mukaan hyvinvointialue on tehnyt ja tekee edelleen paljon töitä, jotta filippiiniläiset hoitajat saavat laillistetun tutkinnon Suomessa.</p> <p>– Suomessa ei ole tehty kauhean helpoksi sairaanhoitajatutkinnon laillistamispolkua. Ammattitaito heillä on, ja olisi hienoa, jos jo olemassa oleva osaaminen tunnistettaisiin mahdollisimman ketterästi.</p> <p>Sosiaali- ja terveydenhuollon ammattioikeudet myöntää Valvira. Rouhiaisen mukaan Vake tekee yhteistyötä oppilaitosten, kuten ammattikorkeakoulujen, kanssa, jotta filippiiniläiset saavat tarvittavan täydennyskoulutuksen kotimaan tutkinnon päälle.</p> <p>Rouhiaisen mukaan Filippiineistä on tullut kaikenikäisiä hoitajia, niin naisia kuin miehiä. Kotoutumista Vake on auttanut muun muassa kummityöntekijöillä, jotka säännöllisesti tapaavat hoitajaryhmää eri teemoilla. Rouhiaisen mukaan aivan kivuttomasti ulkomaalaisten työntekijöiden sopeutuminen työyhteisöihin ei aluksi sujunut.</p> <p>– Ensimmäisen ryhmän kanssa meidän olisi pitänyt valmistaa työyhteisöjä paremmin ulkomaalaisten hoitajien tuloon esimerkiksi kouluttamalla siihen, miten tehdään töitä ihmisen kanssa, joka vasta harjoittelee suomea. Pyrimme kuitenkin oppimaan jatkuvasti.</p> <p>Rouhiainen kokee, että kollegat ympärillä voivat vaikuttaa siihen, miten ulkomaalaisen työntekijän kieli kehittyy. Hän huomauttaa, että sotealalla suomen kieli on välttämättömyys.</p> <p>Vakessa pidetään nyt välivuotta ulkomaalaisten rekrytoinneissa.</p> <p>– Mitään päätöksiä ei ole tehty siitä, rekrytoimmeko mahdollisesti lisää hoitajia ulkomailta.</p> <p></p>


<div class="diks-embed-wrapper voice-no-read rs_skip"><div class="diks-embed diks-embed--free">
</div>
</div>
</div>

</div>
</div>
</article>