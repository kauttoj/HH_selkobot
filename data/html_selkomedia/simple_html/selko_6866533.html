<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Erikoinen tilanne: Samalla alalla on paljon työttömiä ja avoimia työpaikkoja</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Monella alalla Uudellamaalla on tällä hetkellä pulaa työntekijöistä. Samaan aikaan voi olla paljon työnhakijoita. Kysyntä ja tarjonta eivät aina kohtaa. Saara Pakaslahti" data-thumbnail="https://i.media.fi/incoming/aphxch/8855789.jpg/alternates/SQUARE_240/8855789.jpg" href="https://i.media.fi/incoming/aphxch/8855789.jpg/alternates/FREE_1440/8855789.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/aphxch/8855789.jpg/alternates/FREE_960/8855789.jpg"/>
</a>
<figcaption class="diks-figure__caption">Monella alalla Uudellamaalla on tällä hetkellä pulaa työntekijöistä. Samaan aikaan voi olla paljon työnhakijoita. Kysyntä ja tarjonta eivät aina kohtaa. <span class="diks-figure__caption-info">Saara Pakaslahti</span></figcaption></figure></div></div>
<div class="diks-article__content"><p class="diks-article__lead">Työvoiman kysyntä ja tarjonta ei ole tasapainossa yhdessäkään Uudenmaan 15 kysytyimmässä ammatissa. Näin kertoo Ennakointikamari.</p><div class="diks-byline">
<div class="diks-byline__text-wrapper"><p class="diks-byline__author">Minna Harmaala</p> <div class="diks-date">
<time class="diks-date__published" datetime="2024-06-24T13:00:00+03:00">24.6.2024 13:00</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Työvoimapula on helpottanut monilla aloilla Uudellamaalla, mutta se ei ole pelkästään hyvä uutinen.</p> <p>– Se johtuu siitä, että työvoiman kysyntä on niin paljon laskenut vaikean taloustilanteen takia, kertoo projektipäällikkö Olli Oja.</p> <p>Hän työskentelee Ennakointikamarissa. Se on Helsingin seudun kauppakamarin verkosto.</p> <p>Ennakointikamari julkaisee tällä viikolla tuoreen tilannekatsauksen.</p> <h2 class="diks-sub-headline">Taantuma on tilapäistä</h2>
<p>Rakennusala kärsi aiemmin kovasta työvoimapulasta. Nyt uusia kerrostaloja ei juurikaan rakenneta. Siksi työntekijöitä ei tarvita entiseen malliin.</p> <p>Myös ravintola-alalla on puhuttu pitkään työvoimapulasta. Työ- ja elinkeinoministeriön (TEM) tilastojen mukaan alalla on nyt ylitarjontaa työntekijöille.</p> <p>Joillakin aloilla voi myös olla työnhakijoita, jotka todellisuudessa eivät etsi oman alansa töitä.</p> <p>Olli Oja huomauttaa, että taantuma on kuitenkin tilapäistä.</p> <h2 class="diks-sub-headline">Liikaa tai liian vähän työnhakijoita</h2>
<p>Työvoiman kysyntä ja tarjonta eivät ole tasapainossa yhdessäkään Uudenmaan kysytyimmistä 15 ammatista. Tämä tarkoittaa, että työvoimaa on joko liikaa tai liian vähän työpaikkoihin verrattuna.</p> <p>Tämä voi johtua myös siitä, että alan hakijoiden osaaminen ei vastaa avoimien työpaikkojen vaatimuksia tai työpaikat eivät vastaa hakijoiden toiveita.</p> <p>Uudellamaalla samalla alalla voi olla yhtä aikaa paljon työttömiä työnhakijoita ja paljon avoimia työpaikkoja.</p> <p>Esimerkiksi kuorma-auton ja erikoisajoneuvon kuljettajille on Uudellamaalla paljon avoimia työpaikkoja. Samaan aikaan työttömiä kuljettajia on paljon.</p> <p>– Usein voi olla esimerkiksi epäsäännöllisiä työaikoja, joiden takia esimerkiksi perheelliset eivät pysty näitä työpaikkoja hakemaan, Olli Oja kertoo.</p> <h2 class="diks-sub-headline">Koulutuksesta olisi apua</h2>
<p>Tilanne ei Ojan mukaan näytä merkittävästi parantuvan ainakaan vielä vuoteen 2028 mennessä. Hän kaipaa Uudellemaalle vahvempaa ohjausta.</p> <p>– Jonkun toimijan pitäisi osata yhdistää työpaikkoja ja työntekijöitä. Jos työnhakijalta puuttuu joku pieni palanen osaamista, sen pitäisi olla helposti paikattavissa.</p> <p>TE-toimistot lakkaavat olemasta ensi vuoden alusta. Työvoimapalvelut kuitenkin jatkuvat.</p> <p>– Ideaalitilanteessa työvoimaviranomainen tuntee alan ja osaa ohjata, että hei, sinulta voisi puuttua tällainen koulutuspalikka. Sitä on saatavissa täältä ja täältä.</p> <p>Ojan mukaan työvoimaviranomainen voisi myös järjestää koulutuksia. Niillä saataisiin parannettua työnhakijoiden osaamista paremmin työnantajien tarpeisiin.</p> </div>

</div>
</div>
</article>