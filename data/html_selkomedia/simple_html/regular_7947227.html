<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Hälyttävä tieto Husilta: skuuttionnettomuuksista vakavia vammoja sadoille nuorille</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Suurin osa vammautuneista on poikia ja keskimäärin iältään 12–13-vuotiaita. Eniten tapaturmia tapahtuu arkipäivinä. Kuvituskuva. Katri Porttinen" data-thumbnail="https://i.media.fi/incoming/monbs0/10384003.jpg/alternates/SQUARE_240/10384003.jpg" href="https://i.media.fi/incoming/monbs0/10384003.jpg/alternates/FREE_1440/10384003.jpg">
<img alt="Kävelytie, jonka pientareella on kaatunut sähköpotkulauta." class="diks-figure__image" decoding="sync" loading="lazy" src="https://i.media.fi/incoming/monbs0/10384003.jpg/alternates/FREE_960/10384003.jpg"/>
</a>
<figcaption class="diks-figure__caption">Suurin osa vammautuneista on poikia ja keskimäärin iältään 12–13-vuotiaita. Eniten tapaturmia tapahtuu arkipäivinä. Kuvituskuva. <span class="diks-figure__caption-info">Katri Porttinen</span></figcaption></figure></div></div>
<div class="diks-article__content"><p class="diks-article__lead">Vakavien skuuttivammojen määrä on kasvanut vuoden aikana. Lääkäri herättelee vanhempien vastuuta.</p><div class="diks-byline">
<div class="diks-byline__text-wrapper"><p class="diks-byline__author">Katri Porttinen</p> <div class="diks-date">
<time class="diks-date__published" datetime="2024-09-30T12:18:22+03:00">30.9.2024 12:18</time>

									| Päivitetty <time class="diks-date__updated" datetime="2024-10-31T07:10:07+02:00">31.10.2024 7:10</time>
</div>
</div></div>
<div class="diks-article__inner-content"><div class="diks-article__storyline">
<p>Alle 16-vuotiaat saavat sähköpotkulautaonnettomuuksista enenevässä määrin vakavia vammoja.</p> <p>Hus tiedotti maanantaina, että vaikka onnettomuuksissa vammautuneiden kokonaismäärä on viiden vuoden seurantajaksolla laskussa, on aiempaa useampi sairaalahoitoa tarvinnut nuori potilas saanut vakavia vammoja.</p> <p>Lastenortopedi <strong>Matti Ahonen</strong> Uudesta lastensairaalasta huomauttaa, että vakavien vammojen määrä on kasvanut viimeisen vuoden aikana – siis siitä huolimatta, että vammautuneiden kokonaismäärä on laskussa.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi1">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili1">

</div>
</div> <p>– Tämä on erityisen huolestuttavaa. Alaikäisen kohdalla vanhemman vastuu sähköpotkulaudan käytöstä korostuu, Ahonen kommentoi Husin tiedotteessa.</p> <p><strong class="diks-storyline__impact">Viiden vuoden</strong> seurantajaksolla 1.8.2019–31.7.2024 Husin sairaaloissa on hoidettu yhteensä 604 lasta ja nuorta sähköpotkulaudoilla tapahtuneiden onnettomuuksien takia.</p> <p>Niillä lapsilla ja nuorilla, jotka tulevat sairaalahoitoon, saattaa olla useita erilaisia vammoja. Suurin osa saa haavoja ja ruhjeita.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi2">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili2">

</div>
</div> <p>Huomattavaa on kuitenkin, että vakavia tuki- ja liikuntaelimien vammoja, kuten murtumia on ollut seuranta-aikana 283 ja lieviä vammoja 175.</p> <p>Husin mukaan myös pään vammat ovat lapsilla ja nuorilla yleisiä. Lieviä pään vammoja on diagnosoitu 221 ja vakavia pään vammoja 50. Sisäelinvammoja on ollut 12 lapsella.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi3">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili3">

</div>
</div> <p>Kaksi lasta on menehtynyt pääkaupunkiseudulla sähköpotkulautaonnettomuuksissa, kuten julkisuudessa on ollut tämän vuoden aikana esillä.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption"><span class="diks-figure__caption-info">HUS</span></figcaption></figure>
</div> <p><strong class="diks-storyline__impact">Suurin osa</strong> vammautuneista on poikia ja keskimäärin iältään 12–13-vuotiaita. Eniten tapaturmia tapahtuu arkipäivinä.</p> <p>– Päivystyksiin hakeutuvat vain sellaiset lapset ja nuoret, jotka tarvitsevat lääkärin hoitoa. Potilaita tulee lähes päivittäin, ylilääkäri <strong>Mikael Kuitunen</strong> Uudesta lastensairaalasta toteaa tiedotteessa.</p>
 <p>– Tämän lisäksi on varmasti paljon lapsia, jotka ovat saaneet esimerkiksi haavoja ja ruhjeita käyttäessään sähköpotkulautaa, mutta jotka eivät tarvitse sairaalahoitoa.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi4">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili4">

</div>
</div> <p>Husissa on kolme lasten erikoissairaanhoidon päivystystä: Uudessa lastensairaalassa, Jorvin sairaalassa ja Hyvinkään sairaalassa. Kaikki vakavimmat alle 16-vuotiaiden vammat hoidetaan Uudessa lastensairaalassa.</p>
</div>

</div>
</div>
</article>