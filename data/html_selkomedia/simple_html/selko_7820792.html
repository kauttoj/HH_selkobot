<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Helsingissä asuva perhe luopui autosta – näin kävi</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Ilkka Taivassalon lapset ovat tottuneet kulkemaan julkisilla kulkuvälineillä. Sylissä on 10 kuukautta vanha tytär Wilma. Sara Akinci" data-thumbnail="https://i.media.fi/incoming/4ieiqe/9551437.jpg/alternates/SQUARE_240/9551437.jpg" href="https://i.media.fi/incoming/4ieiqe/9551437.jpg/alternates/FREE_1440/9551437.jpg">
<img alt="Mies, jolla on lapsi sylissään." class="diks-figure__image" decoding="sync" loading="lazy" src="https://i.media.fi/incoming/4ieiqe/9551437.jpg/alternates/FREE_960/9551437.jpg"/>
</a>
<figcaption class="diks-figure__caption">Ilkka Taivassalon lapset ovat tottuneet kulkemaan julkisilla kulkuvälineillä. Sylissä on 10 kuukautta vanha tytär Wilma. <span class="diks-figure__caption-info">Sara Akinci</span></figcaption></figure></div></div>
<div class="diks-article__content"><p class="diks-article__lead">Perhe on liikkunut nyt vuoden julkisilla.</p><div class="diks-byline">
<div class="diks-byline__text-wrapper"><p class="diks-byline__author">Sara Akinci</p> <div class="diks-date">
<time class="diks-date__published" datetime="2024-09-10T08:30:00+03:00">10.9.2024 8:30</time>
</div>
</div><div class="diks-byline__image-wrapper">

</div></div>
<div class="diks-meta diks-meta--base diks-meta--size-m diks-meta--align-right"><div class="diks-comment-count diks-comment-count--base diks-comment-count--size-m">
<span class="coral-count" data-coral-id="7820792" data-coral-notext="true"></span>
</div>
</div>
<div class="diks-article__inner-content"><div class="diks-article__storyline">
<p><strong>Ilkka Taivassalon</strong> perhe luopui autosta vuosi sitten. Perhe alkoi käyttämään enimmäkseen julkista liikennettä.</p> <p>– Luovuimme autosta kesän alussa. Jossain kohtaa huomasin laihtuneeni ihan älyttömästi. Kun kävin kesän lopulla puntarilla, huomasin että painoni oli tippunut kymmenen kiloa kolmessa kuukaudessa, Taivassalo kertoo.</p> <p>Ilman autoa oleminen oli tuonut päiviin lisää liikuntaa ja askelia. Muuta muutosta hän ei ollut elämäänsä tehnyt.</p> <p>– Söin ihan saman verran herkkuja ja pullaa, koska olen ihan jälkiruokafanaatikko. Laihtumiselle ei ollut mitään muuta selitystä kuin autosta luopuminen.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Ilkka Taivassalo pyrkii siihen, että hänellä ei olisi koskaan kiire mihinkään. <span class="diks-figure__caption-info">Sara Akinci</span></figcaption></figure>
</div> <p>Taivassalo työskentelee päällikkönä kiinteistöalalla. Hänen puolisonsa työskentelee asiantuntijatehtävissä. Heillä on neljä lasta. Perhe asuu Munkkiniemessä.</p> <p>Tuttavat eivät ole ihmetelleet, että heillä ei ole autoa, mutta Taivassalon työkaverit pitävät asiaa outona.</p> <p>– Auton ajatellaan olevan statusasia kiinteistöasiantuntijan tehtävissä, Taivassalo sanoo.</p> <p>Taivassalo kertoo, että käytti autoa ennen "ihan kaikkeen". Hän kulki sillä harrastuksiin, töihin, ruokakauppaan, viikonloppureissuille ja kesälomareissuille. Myös huono sää oli syy käyttää autoa.</p> <p>Nyt perhe käyttää yhteiskäyttöautoa pari kertaa kuukaudessa. Sillä saatetaan matkustaa esimerkiksi toiseen kaupunkiin. Ruuat perhe tilaa kotiin.</p> <p>Viikoittaisiin harrastuksiin perhe kulkee julkisilla. Perheen yksi lapsi ja molemmat aikuiset harrastavat ringetteä. Toisen lapsen harrastus on jalkapallo. Perheellä on yhteensä 5–6 treenit viikossa. Sen lisäksi on vielä pelit.</p> <p>– Sunnuntaisin ringettetreeneihin menee 1,5 tuntia enemmän kuin autolla menisi. Kesällä menimme puolisoni kanssa häihin kolmella eri bussilla. Kesken matkan tajusimme, että meillä on väärän vyöhykkeen liput, Taivassalo kertoo.</p> <p>HSL:n eri vyöhykkeiden hahmottaminen on Taivassalon mielestä vaikeaa. Hän pitää matkalippujen hintaa sopivana, mutta toivoo silti, että olemassa olisi pelkkä A-vyöhyke. Hän liikkuu suurimman osan ajasta sillä alueella.</p> <p>Mikä sitten sai perheen luopumaan autosta?</p> <p>– Minulla oli töiden kautta leasing-auto, jonka sopimus oli päättymässä. Olin asian kanssa hieman viime tingassa liikkeellä, ja uuden auton saaminen olisikin kestänyt kuukausia. Päätimme, että eiköhän kokeilla olla ilman autoa.</p> <p>Perhe voisi ottaa joskus vielä auton. He eivät koe, että asian suhteen tarvitsee olla ehdoton.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">HSL:n matkalippujen hinnat ovat Ilkka Taivassalon mielestä sopivia. <span class="diks-figure__caption-info">Sara Akinci</span></figcaption></figure>
</div> <p>Julkisista kulkuvälineistä ratikka on isän ja lasten suosikki. Perheen vanhemmat lapset ovat 13-, 7- ja 4-vuotiaita. Nuorin lapsi <strong>Wilma</strong> on 10 kuukautta vanha. Taivassalo hoitaa häntä tällä hetkellä kotona.</p> <p>– Lapset käyttäytyvät 90 % ajasta hyvin julkisissa liikennevälineissä. Joskus kun ei ole osattu käyttäytyä, niin olen noussut lasten kanssa kyydistä pois. Yritän elää niin, että minulla ei ole kiire mihinkään, Taivassalo sanoo.</p> <p>Vain kerran Taivassalo on toivonut, että hänellä olisi ollut auto.</p> <p>– Oli marraskuu ja olin tulossa pitkältä kiinteistökierrokselta. Seisoin räntäsateessa litimärkänä Kehä 1:n varrella, kun kaksi bussia jätti välistä. Kun kolmas bussi lopulta tuli, niin aikaa oli tuhlaantunut jo puolitoista tuntia.</p> <div class="diks-gallery js-diks-lightgallery rs_skip">
<figure class="diks-figure">



<figcaption class="diks-figure__caption">Ilkka Taivassalon paino on pudonnut sen jälkeen, kun hän luopui autosta. <span class="diks-figure__caption-info">Sara Akinci</span></figcaption></figure>
</div> <p></p>
</div>

</div>
</div>
</article>