<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Nyt se varmistui: Metro ei kulje Vuosaareen ja Rastilaan ensi kesänä</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Metro ei kulje Vuosaareen touko-syyskuussa ensi kesänä. Aapo Siippainen" data-thumbnail="https://i.media.fi/incoming/npe6z3/10378076.jpg/alternates/SQUARE_240/10378076.jpg" href="https://i.media.fi/incoming/npe6z3/10378076.jpg/alternates/FREE_1440/10378076.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/npe6z3/10378076.jpg/alternates/FREE_960/10378076.jpg"/>
</a>
<figcaption class="diks-figure__caption">Metro ei kulje Vuosaareen touko-syyskuussa ensi kesänä. <span class="diks-figure__caption-info">Aapo Siippainen</span></figcaption></figure></div></div>
<div class="diks-article__content"><p class="diks-article__lead">Noin 25 000 metromatkustajan kulkeminen menee uusiksi siltaremontin ajaksi.</p><div class="diks-byline">
<div class="diks-byline__text-wrapper"><p class="diks-byline__author">Marjo Rämö</p> <div class="diks-date">
<time class="diks-date__published" datetime="2024-11-05T10:41:12+02:00">5.11.2024 10:41</time>
</div>
</div></div>
<div class="diks-article__inner-content"><div class="diks-article__storyline">
<p>Vartiolahden ylittävä metrosilta peruskorjataan ensi kesänä. Kaupunginhallitus päätti asiasta lopullisesti eilisessä kokouksessaan.</p> <p>Korjaus keskeyttää metroliikenteen Rastilan ja Vuosaaren asemilla viiden kuukauden ajaksi, touko-syyskuussa.</p> <p>Metron pääteasema idässä on tuolloin Puotila.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi1">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili1">

</div>
</div> <p><strong class="diks-storyline__impact">Vuosaaren</strong> ja Rastilan asemia käyttää lähes 25 000 matkustajaa arkivuorokaudessa.</p> <p><strong class="diks-storyline__impact">Toimiva</strong> joukkoliikenne katkon aikana turvataan muun muassa korvaavalla bussiliikenteellä, Kaupunkiliikenne kertoo tiedotteessaan.</p> <p>Poikkeusliikenteen tarkat ajankohdat varmistuvat myöhemmin.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi2">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili2">

</div>
</div> <p><strong class="diks-storyline__impact">Vuosaaren</strong> satamaliikenteen käytössä oleva maantietunneli suljetaan myös korjaustöiden vuoksi ensi kesänä. Satamaliikenne ohjataan kiertoreitille.</p> <p>Samanaikaisten korjaustöiden ja autojen määrän lisääntymisen <a href="https://www.helsinginuutiset.fi/paikalliset/7830238">on pelätty sumputtavan liikennettä</a> Vuosaareen johtavilla Meripellontiellä ja Vuotiellä.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi3">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili3">

</div>
</div> <p><strong class="diks-storyline__impact">Kaupungin</strong> laskujen mukaan metron liikennekatko kasvattaa autoliikenteen Vuotiellä ja Meripellontiellä iltaruuhkatunnin aikana noin 100 moottoriajoneuvoa tunnissa.</p> <p>Molempien hankkeiden autoliikennettä lisäävä yhteisvaikutus Vuotiellä ja Meripellontiellä on noin 350–400 moottoriajoneuvoa iltaruuhkatunnissa.</p> <p><strong class="diks-storyline__impact">Kaupunkiliikenne </strong>kertoo tiedotteessaan, että liikennöinnin täyskatkoa ei voida täysin välttää, ja töiden toteuttaminen osittaisen liikennöinnin aikana on teknisesti erittäin haastavaa ja aiheuttaa laaturiskejä.</p> <p>Lisäksi työmaan kesto pitenisi kahdelle eri kesäkaudelle ja kustannukset kasvaisivat merkittävästi.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi4">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili4">

</div>
</div> <p>Itse hankkeen arvioidaan kestävän vuoden, mutta liikennöintikatko kestää noin viisi kuukautta.</p> <p><strong class="diks-storyline__impact">Silta </strong>on 28 vuotta vanha, ja kyseessä on sen ensimmäinen laajamittainen peruskorjaus.</p> <p>Peruskorjauksessa korjataan sillan betonirakenteiden halkeamat ja kansilaatan vesivuodot.</p> <p>Lisäksi sillan vedeneristys ja kuivatusjärjestelmät uusitaan.</p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-jattiboksi5">

</div>
</div><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili5">

</div>
</div> <p>Korjaustyöt edellyttävät metroradan sekä päällysrakenteiden purkamista.</p> <p><strong class="diks-storyline__impact">Vartiolahden </strong>metrosillan aiheuttamaa liikennekatkoa hyödynnetään Vuosaaren metrohaaralla laajasti.</p> <p>Vuosaaren metroaseman laiturialuetta suunnitellaan kohennettavan korjaamalla sulanapitojärjestelmä ja asentamalla lattialaatoitukseen esteettömyysopastus.</p> <p>Metroaseman laiturialue on ollut talvisin <a href="https://www.helsinginuutiset.fi/paikalliset/7733559">vaarallisen liukas.</a></p><div aria-hidden="true" class="diks-display-ad rs_skip">
<div class="diks-display-ad__unit" id="gam-ad-mobiili6">

</div>
</div> <p><strong class="diks-storyline__impact"> Lisäksi</strong> aseman liukuportaat, laiturin vedeneristys, valaistusta ja teknisiä järjestelmiä uusitaan.</p> <p><strong class="diks-storyline__impact">Metrohaaralla</strong> tehdään myös muita töitä, esimerkiksi uusitaan kaapelikouruja ja Rastilan metroaseman valaistusta. Kesän poikkeustilannetta voidaan hyödyntää myös Itäkeskuksen alueen vaihteiden uusintatyössä, joka aiheuttaa kesän aikana viikonloppuisin metroliikenteeseen joitakin harvennettuja vuorovälejä.</p> <p></p>
</div>

</div>
</div>
</article>