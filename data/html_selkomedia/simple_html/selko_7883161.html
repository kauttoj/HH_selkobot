<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Poliisi: Hengenvaarallinen trendi leviää nyt Vantaalla koululaisten keskuudessa – nuorimmat kokeilijat 12-vuotiaita</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Alaikäiset nuoret kokeilevat imppausta. He varastavat sitä varten deodorantteja kaupoista. Minna Mänttäri" data-thumbnail="https://i.media.fi/incoming/18cvql/6164298.jpg/alternates/SQUARE_240/6164298.jpg" href="https://i.media.fi/incoming/18cvql/6164298.jpg/alternates/FREE_1440/6164298.jpg">
<img alt="Kaupan hyllyllä on paljon deodoranttipulloja rivissä." class="diks-figure__image" decoding="sync" loading="lazy" src="https://i.media.fi/incoming/18cvql/6164298.jpg/alternates/FREE_960/6164298.jpg"/>
</a>
<figcaption class="diks-figure__caption">Alaikäiset nuoret kokeilevat imppausta. He varastavat sitä varten deodorantteja kaupoista. <span class="diks-figure__caption-info">Minna Mänttäri</span></figcaption></figure></div></div>
<div class="diks-article__content"><p class="diks-article__lead">Nuoret ovat innostuneet kokeilemaan imppausta. Se näkyy myös kaupoissa. Niistä varastetaan deodorantteja.</p><div class="diks-byline">
<div class="diks-byline__text-wrapper"><p class="diks-byline__author">Tuomas Massinen</p> <div class="diks-date">
<time class="diks-date__published" datetime="2024-10-02T07:40:00+03:00">2.10.2024 7:40</time>
</div>
</div><div class="diks-byline__image-wrapper">

</div></div>
<div class="diks-article__inner-content"><div class="diks-article__storyline">
<p>Nuorten imppaaminen on yleistynyt huolestuttavasti Vantaalla. Asiasta kertoo Itä-Uudenmaan poliisi.</p> <p>Nuoret imppaavat deodoranttien ponnekaasuja sekä ilokaasuja eri puolilla Vantaata.</p> <p>Poliisin tietojen mukaan kyse on kokeiluista. Nuorimmat kokeilijat ovat olleet kuudesluokkalaisia, 12-vuotiaita.</p> <p>– Ilmiö on huomattu elokuun lopussa. Pääasiassa kyse on yläkoululaisten hölmöilystä. Imppaaminen on Vantaalla trendi, mutta sitä tapahtuu muuallakin poliisilaitoksen alueella, rikoskomisario <strong>Kaisa Holappa</strong> sanoo.</p> <p>Hän työskentelee Itä-Uudenmaan poliisin ennalta estävän toiminnan yksikössä.</p> <h2 class="diks-sub-headline">Imppaus voi aiheuttaa jopa kuoleman</h2>
<p>Imppaus tarkoittaa erilaisten aineiden hengittämistä ja haistelua. Sen tavoitteena on päihtyminen. Kyseessä ei ole uusi ilmiö, mutta se ei ole ollut kovin suosittua viime vuosina. Nyt nuoret ovat saaneet siitä tietoa sosiaalisen meidan kautta.</p> <p>– Tiktokissa ja Snapchatissa kiertää videoita, joissa kuvataan kokeilua ja kerrotaan, että imppaamisesta tulee hienot olotilat. Voi olla, että niissä kehotetaan nuoria myös kokeilemaan sitä, Holappa kertoo.</p> <p>Imppaus voi aiheuttaa rytmihäiriöitä tai lamauttaa hengityksen. Se voi johtaa jopa kuolemaan. Poliisi epäilee, että seitsemäsluokkalainen poika kuoli Kuopiossa elokuussa imppauksen seurauksena.</p> <p>– Tiedossamme ei ole, että imppaus olisi aiheuttanut mitään vakavaa Itä-Uudenmaan poliisin alueella. Toivomme nyt, että tilanne pysyy tällaisena, Holappa toteaa.</p> <h2 class="diks-sub-headline">Koulut ja kaupat ilmoittavat imppaamisesta</h2>
<p>Poliisi on saanut ilmoituksia lasten ja nuorten imppaamisesta muun muassa vantaalaisista kouluista ja kaupoista.</p> <p>– Viime aikoina on tullut asiasta tavallista enemmän ilmoituksia. Kouluissa on huomattu, että imppaamista on kokeiltu. Henkilökunta on löytänyt käytettyjä ilokaasukapseleita, Holappa kertoo.</p> <p>Ilmiöön liittyy myös varastaminen.</p> <p>– Koulujen lähellä sijaitsivista kaupoista on varastettu deodorantteja. Nämä ovat kouluja, joissa oppilaat käyvät muutenkin ostoksilla.</p> <p><strong class="diks-storyline__impact">Holapan mukaan</strong> poliisi kertoo imppaamisesta lapsille ja nuorille. Rikoskomisario Holappa toivoo, että myös vanhemmat ottavat asiassa nyt enemmän vastuuta.</p> <p>– Pyydämme, että vanhemmat puhuisivat lastensa kanssa kotona asiasta. Asia kannattaa ottaa esin, vaikka tuntuu, ettei se kosketa omaa lasta. Vanhempien olisi hyvä kertoa, että lapsen ei tarvitse lähteä kokeilemaan imppaamista, vaikka kaveripiirissä siitä innostuttaisiin.</p> <p>– Huoltajien kannattaa myös seurata, mitä lapset somessa ja muualla touhuavat. Lapsia pitää opettaa käsittelemään näkemäänsä, ettei oteta vaikutteita. Se olisi tärkeää, Holappa sanoo.</p> </div>

</div>
</div>
</article>