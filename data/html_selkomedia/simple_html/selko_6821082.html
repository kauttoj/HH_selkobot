<article class="diks-article diks-article--border-right">
<div class="diks-article-top"><div class="diks-article__content">
<h1 class="diks-article__headline">Rasismia kohdannut manageri Lilli Keh antaa äänen ruskeille naisille</h1>
</div><div class="diks-gallery js-diks-lightgallery rs_skip"><figure class="diks-figure diks-figure--featured">
<a aria-label="Katso isompi kuva" class="diks-gallery__link" data-sub-html="Lilli Keh tietää, mitä on tehdä töitä valkoihoisten miesten hallitsemalla alalla. Helmi Padatsu" data-thumbnail="https://i.media.fi/incoming/38srqv/9393239.jpg/alternates/SQUARE_240/9393239.jpg" href="https://i.media.fi/incoming/38srqv/9393239.jpg/alternates/FREE_1440/9393239.jpg">
<img alt="" class="diks-figure__image" decoding="sync" loading="lazy" src="https://i.media.fi/incoming/38srqv/9393239.jpg/alternates/FREE_960/9393239.jpg"/>
</a>
<figcaption class="diks-figure__caption">Lilli Keh tietää, mitä on tehdä töitä valkoihoisten miesten hallitsemalla alalla. <span class="diks-figure__caption-info">Helmi Padatsu</span></figcaption></figure></div></div>
<div class="diks-article__content"><p class="diks-article__lead">Lilli Keh on musiikkimanageri ja ruskea nainen, joka on joutunut suoran ja epäsuoran rasismin kohteeksi.</p><div class="diks-byline">
<div class="diks-byline__text-wrapper"><p class="diks-byline__author">Janica Brander</p> <div class="diks-date">
<time class="diks-date__published" datetime="2024-06-09T08:55:00+03:00">9.6.2024 8:55</time>

									| Päivitetty <time class="diks-date__updated" datetime="2024-06-10T10:20:08+03:00">10.6.2024 10:20</time>
</div>
</div></div>
<div class="diks-article__inner-content"><div class="diks-article__storyline">
<p><strong>Lilli Keh</strong> on suomalais-norsunluurannikkolainen. Hän vietti nuoruutensa nykytanssipiireissä. Hän asui Helsingissä alueilla, joilla ei ollut juurikaan muita ruskeita nuoria.</p> <p>– Tunsin aina, että minä erotun joukosta. Jotkut asiat huomasin silti vasta aikuisena, Keh kertoo.</p> <p>Keh tekee työtä musiikkimanagerina eli hoitaa laulajien ja bändien asioita. Musiikkiala kiinnosti Kehiä jo teini-iässä. Mitään kouutusta manageriksi ei ole, joten Keh opiskeli muotia ja kansainvälistä liiketoimintaa. Hän oli samalla töissä Finnarilla, mutta korona lopetti ne työt.</p> <p>Keh tunsi jo ihmisiä musiikkialalta. Siksi hakeutuminen alalle oli luonnollista. Hän aloitti managerin työt ystävänsä, valokuvaaja <strong>Juuli Röngän</strong> managerina.</p> <p>Ensimmäinen tunnettu henkilö, jonka managerina Keh toimi, oli räppäri <strong>Yeboah</strong>. Yeboah tunnetaan työstään ihmisoikeuksien parissa. Yhteistyö oli Kehille tärkeää ja opettavaista.</p> <h2 class="diks-sub-headline">Ihmisoikeusliike herätti todellisuuteen</h2>
<p>Samalla kun Kehin unelma managerin työstä toteutui, syntyi Black Lives Matter -ihmisoikeusliike. Se syntyi värillisten ihmisten oikeuksien puolustamiseksi Yhdysvalloissa poliisiväkivaltaa vastaan.</p> <p>– Black Lives Matter oli minulle merkittävä ilmiö. Huomasin, että sisälläni oli paljon eriarvoisuuteen liittyviä tunteita. Ne purkautuivat.”</p> <p>Keh ymmärsi, miksi hänen on vaikea kestää epäonnistumisia ja tuottaa muille pettymyksiä. Kun on joukon ainoa ruskea nainen, pitää tehdä työtä vähintään kaksinkertainen määrä, jotta tulee hyväksytyksi.</p> <p>– Ajattelen myös, että muilla on ennakkoluuloja. Haluan todistaa ne vääriksi ennen kuin kukaan ehtii edes sanoa mitään.</p>
<blockquote class="voice-no-read rs_skip diks-blockquote">
<p class="diks-blockquote__text">”Puhutpa hyvin suomea” on ehkä valkoisen mielestä kehu. Vähemmistön edustajaa se muistuttaa hänen erilaisuudestaan.</p></blockquote> <p>Keh uskoo, että hän on saanut myös positiivista huomiota ja kannustusta ihonvärinsä ja sukupuolensa vuoksi.</p> <p>– Olen sosiaalinen ja empaattinen. Se on suojelumekanismi sille, että tällä alalla ei ole paljon ruskeita naisia.</p> <h2 class="diks-sub-headline">Moni ei ymmärrä, että toimii rasistisesti</h2>
<p>Moni värillisille raskas tilanne jää valkoiselta kantaväestöltä huomaamatta. ”Puhutpa hyvin suomea” on ehkä valkoisen mielestä kehu. Vähemmistön edustajaa se muistuttaa hänen erilaisuudestaan.</p> <p>Vastaavat viattomina pidetyt, tahalliset ja tahattomat sanat ja teot ovat mikroaggressioita. Ne muistuttavat kohteelle, että hän ei kuulu joukkoon.</p> <p>Keh tietää, että monet ruskeat artistit kokevat jatkuvasta itsensä ulkopuolisiksi. Lilli kertoo kokemuksestaan musiikkialan palkintotapahtumassa Emma-gaalassa.</p> <p>– Eräs tunnettu ruskea rap-artisti tuli siellä luokseni. Hän sanoi, että on ihanaa, että olen siellä, koska ympäristö on niin outo. Artistit ovat noissa tilanteissa usein esineellistettyjä, ruskeat vielä valkoisia enemmän.</p> <p>Ruskealta artistilta voidaan edellyttää julkisuudessa erityisen rauhallista käytöstä. Häntä voidaan kohdella myös lapsenomaisena maskottina, jonka ympärillä hössötetään tarpeettoman paljon.</p> <p>Myös valkoisen ihmisen hehkutus värillisen ihmisen rohkeudesta voi väsyttää, jos vähemmistöön kuuluva haluaisi olla vain ihminen muiden joukossa.</p> <h2 class="diks-sub-headline">Värillisiä artisteja pidetään pikkurikollisina</h2>
<p>Myös näkyvää rasismia on, varsinkin suurten kaupunkien ulkopuolella.</p> <p>– Kun bussillinen ruskeita tyyppejä pysähtyy pikkukaupungin huoltoasemalle, pitkiä ja epämukavia katseita tulee.</p> <p>Ruskeat artistit kärsivät myös siitä, että heidän luullaan kuuluvan johonkin katujengiin. Keikkapaikan tunnelma voi muuttua huonoksi, koska esiintyjiä pelätään. Heitä pidetään pikkurikollisina. Tätä ei sanota ääneen, mutta keikan jälkeen järjestäjä voi kiitellä helpottuneena, että kaikki menikin hyvin.</p> <h2 class="diks-sub-headline">Kuuntele vähemmistöjä</h2>
<p>Keh työskenteli vuoden ajan kevääseen 2024 asti All Day Managementin toimitusjohtajana. Nyt Keh jatkaa uraansa itsenäisenä managerina muun muassa <strong>Olgan</strong>, <strong>Mallan</strong> ja <strong>Slanin</strong> taustalla. All Dayllä hän teki yhteistyötä myös <strong>Teemu Keisterin</strong> eli Windows95manin kanssa,</p> <p>Artistien tavoin yritysten on yhtä lailla tärkeää tuoda vähemmistöjä tukevat arvonsa esiin. All Dayn nettisivuilla arvot on nostettu yhtä näkyville kuin artisti- ja keikkatiedot. Ensimmäisenä arvona on mainittu yhdenvertaisuus. Keh toivoo, että vähemmistöjen kuulemisesta tulisi alalla vakituinen käytäntö.</p> <p>Keh kaipaa monipuolisuutta myös musiikkialan taustatiimeihin ja johtotehtäviin. Mitä enemmän erilaisia, eri ikäisiä ja erilaisista taustoista tulevia ihmisiä organisaatiossa on, sitä paremmin kaikki tulevat kuulluiksi.</p> <p>Värilliselle artistille pelkkä toisen näkyvään etniseen vähemmistöön kuuluvan henkilön läsnäolo samassa tilassa voi olla tärkeä kokemus.</p> <p>– Artistitiimeissä suurin osa ihmisistä on valkoista kantaväestöä. He eivät aina ymmärrä, miksi jotkut asiat edustavat artistin kulttuuria ja miten sitä halutaan tuoda esille. Vaikka isoilla toimijoilla on tietyt toimintamallit, toivon, että vähemmistöille annettaisiin tilaa tehdä asiat omalla tavallaan.</p> <p></p>
</div>

</div>
</div>
</article>