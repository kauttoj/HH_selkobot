<title>Nuoria auttavat kouluvalmentajat työskentelevät Vantaalla myös ensi lukuvuonna – "Tämä on parasta mitä kouluihin on pitkään aikaan tullut"</title>
<lead>Vantaalla on työskennellyt kuluneen lukuvuoden aikana 11 kouluvalmentajaa.</lead>
Kouluvalmentajia työskentelee vantaalaisissa kouluissa myös ensi lukuvuonna.
 Viime syksynä Vantaalla aloitti 11 kouluvalmentajaa, jotka ovat työskennelleet pääasiassa yläkouluissa. Kaupunki palkkasi kouluvalmentajat Opetus- ja kulttuuriministeriön Yhteisöllisen opiskeluhuollon kehittämishankkeen rahoituksella. Kyseessä oli pilotti, jolle kaupunki sai jatkorahoitusta.
 <quote> Hankerahoitus riittää 11 kouluvalmentajan palkkaamiseen myös ensi lukuvuodelle. Valitettavasti kesän ajalta emme voi maksaa palkkaa, kertoo Vantaan kaupungin aluepäällikkö Johanna Honkanen Vantaan Sanomille .</quote>
 Honkasen mukaan kokeilu on ollut erittäin positiivinen.
 <quote> Lännen alueen rehtorit ovat sanoneet, että tämä on parasta mitä kouluihin on pitkään aikaan tullut.</quote>
 Kouluvalmentajia on työskennellyt kuluvan lukuvuoden aikana Aurinkokiven, Hämeenkylän, Kilterin, Leppäkorven, Martinlaakson, Mikkolan, Ruusuvuoren, Sotungin, Veromäen ja Jokiniemen koulussa. Lisäksi Helsinge skolassa ja Viertolan koulun poliopetuksessa on ollut oppilaiden tukena kouluvalmentaja.
 Kaupungin tekemän kyselyn mukaan pilottikoulujen rehtoreista kaikki ovat kokeneet kouluvalmentajan työn merkitykselliseksi kouluissa.
 Kouluvalmentaja auttaa, tukee ja on läsnä oppilaille koulun arjessa. Vantaan Sanomat vieraili syksyllä Veromäen koululla, jossa kouluvalmentaja Helmi Riihimäki sai kehuja useilta oppilailta.
Honkasen mukaan kouluvalmentajat jatkavat samoilla kouluilla kuin tänä vuonna.
 <quote> Kouluissa, joissa työskentelee kouluvalmentaja, on alun perin katsottu olevan erityistä tarvetta tällaiselle tuelle. Halusimme antaa näille samoille kouluille mahdollisuuden toiseen lukuvuoteen ja kehittää uutta tehtävänkuvaa edelleen, Honkanen selvittää.</quote>
 Honkasen mukaan moni koulu toivoo omaa kouluvalmentajaa. Hän näkee, että kouluvalmentaja on hyödyksi ennen kaikkea yläkouluissa, joissa yhdellä opettajalla on viikoittain 100–200 oppilasta.
 <quote> Muista kouluista on tullut kovasti toiveita omasta kouluvalmentajasta. Tämä on herättänyt kateuttakin.</quote>
 Vantaan nuorisovaltuusto on tehnyt aloitteen, jossa se pyytää selvitystä kouluvalmentajien vakinaistamisesta kouluihin. Esimerkiksi Helsingin kaupunki on vakinaistanut kouluvalmentajat.
 Vantaan kaupunginhallitus käsittelee asiaa maanantaina. Kaupunki on valmistellut esityksen, jonka mukaan kouluvalmentajan palkkaaminen kaikille yläkouluille eli 21 koululle kustantaisi reilu 800 000 euroa.
 <quote> Se on iso summa rahaa, mutta tosi kalliiksi tulee se, että joku nuori syrjäytyy koulupolultaan, koska tällöin on kyse isommasta syrjäytymisen uhasta. Siihen nähden hinta on pieni. Jos kouluvalmentaja voi ehkäistä yhdenkin lapsen poisjäämisen koulusta, se kannattaa, Honkanen painottaa.</quote>