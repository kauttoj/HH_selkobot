<title>Nuoret kertovat, miksi he käyttävät sähköpotkulautoja</title>
<lead>Kaksi päällä matkustamiseen on yllättävä syy.</lead>
Nuorten sähköpotkulautojen käyttö ärsyttää usein aikuisia. Helsingin Uutiset kysyi nuorilta, miksi he skuuttailevat ja ajavat kaksi päällä, vaikka se on kiellettyä.
 <quote>Tykkään hurjastella, ja sähköpotkulaudalla on siksi kivaa ajaa. Sillä pääsee myös nopeasti, jos on kiire vaikka kouluun tai kauppaan, kertoo Järvenpäässä asuva Venla Varonen , 19.</quote>
 Nuorilta kysyttiin, miksi kaverin kanssa ei oteta omia sähköpotkulautoja, vaan matkustetaan kaksi tai jopa kolme päällä.
 <quote>Kaksin matkustaminen on halvempaa. Kun matka on joku pari euroa, niin se maksetaan puoliksi eikä molempien tarvitse maksaa erikseen, Varonen sanoo.</quote>
 Kolmen pojan kaveriporukka kertoo, että he matkustavat yhdellä sähköpotkulaudalla.
 <quote>Sillä säästää rahaa. On kätevää, kun sillä tavalla ei tarvitse maksaa paljoa, 16-vuotiaat kertovat.</quote>
 Nuorilla on kokemuksia myös vaarallisista tilanteista.
 Yksi pojista kertoo, että meinasi jäädä sähköpotkulaudalla auton alle Helsingin keskustassa.
 <quote> Meitä oli kaksi päällä, ja olimme ylittämässä suojatietä. Pimeässä emme nähneet kunnolla, että tieltä olikin auto tulossa. Auto meinasi ajaa ylitsemme, poika kertoo.</quote>
 Myös Suutarilassa asuvalle Maria Petterssonille , 18, on sattunut vaarallisia tilanteita.
 <quote> Viimeksi tänään oli läheltä piti -tilanne, kun meinasi tulla törmäys. Onneksi ei ole vielä tapahtunut mitään vakavaa, Pettersson sanoo.</quote>
 Espoolainen Helmi Larsson , 18, kertoo, että on nähnyt vaarallisia tilanteita sähköpotkulaudalla ja kohdannut niitä myös itse. Hän kuitenkin kertoo, että matkustaa sähköpotkulaudan päällä aina yksin.
 Käpylässä asuva Pyry , 16, pyrkii myös välttämään onnettomuuksia ja matkustaa sähköpotkulaudan päällä yksin.
 <quote> Mielestäni kaksi päällä matkustaminen on vähän tyhmää. Jos takana seisova pitää edessä seisovan olkapäistä kiinni, niin se voi häiritä ajamista.</quote>
 Nuoret kertovat, että he ajavat sähköpotkulaudalla joka päivä tai monta kertaa päivässä. Yksi syy tähän toistuu monen vastauksissa: se on hauskaa.
 <quote>Sillä pääsee paikasta toiseen jopa helpommin kuin bussilla tai pyörällä, kertoo Oulunkylässä asuva Eelis Lyytinen , 18.</quote>
 Helmi Larsson kertoo sähköpotkulaudan hyväksi puoleksi sen, että sillä tulee oltua enemmän ulkona.
 <quote> Tykkäämme ajella kavereiden kanssa. Käytän sähköpotkulautaa joka päivä, Larsson sanoo.</quote>
 Kolmen pojan porukka kertoo, että ajaa sähköpotkulaudalla sellaisia matkoja, joita he eivät jaksa kävellä. He menevät sähköpotkulaudalla esimerkiksi kauppaan.
 <quote> Pidän sähköpotkulaudan käyttöä helpompana polkupyörään verrattuna, koska sähköpotkulaudan voi jättää minne vain, sanoo Pyry.</quote>
 Yleisessä keskustelussa puhutaan, että sähköpotkulaudan käyttäjän pitäisi tulevaisuudessa käyttää kypärää.
 Kolmen pojan kaveriporukka ei usko, että käyttäisi kypärää, vaikka sääntö tulisi voimaan.
 Venla Varonen ja Eelis Lyytinen suhtautuvat mahdolliseen sääntöön myönteisemmin.
 <quote>Jos kypäräpakko tulee, niin sitten käytän kypärää. En aio loukata päätäni ja saada jotain aivovammaa. Kerran olen jo meinannut jäädä bussin alle, Varonen sanoo.</quote>