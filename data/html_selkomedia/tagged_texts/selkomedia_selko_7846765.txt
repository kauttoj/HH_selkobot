<title>Kansainvälisille Suurmarkkinoille on tullut myyjiä 30 eri maasta</title>
<lead>Kansainväliset Suurmarkkinat täyttää Helsingin Senaatintorin sunnuntaihin 22. syyskuuta asti.</lead>
Helsingin Senaatintorilla järjestetään Kansainväliset Suurmarkkinat 18.–22. syyskuuta.
 Tapahtumassa on tänä vuonna mukana ennätysmäärä myyjiä. He tulevat 30 eri maasta. Myyntiosastoja on yhteensä 120.
 Markkinoilla on myyjiä, jotka ovat itse valmistaneet tai kasvattaneet myynnissä olevia tuotteita. Myynnissä on erikoistuotteita eri maista ja maakunnista.
 <subtitle>Suuri valikoima</subtitle>
Markkinoilla on myynnissä esimerkiksi gyroksia Kreikasta, pretzeleitä Itävallasta ja lettuja Suomesta.
 Markkinakojuissa on myynnissä myös käsitöitä ja kukkia. Jotkut taiteilijat järjestävät myös näytöksiä.
 <subtitle>Lyhyempi tapahtuma</subtitle>
Kansainväliset Suurmarkkinat järjestettiin Senaatintorilla myös viime vuonna. Silloin tapahtuma kesti 11 päivää. Tänä vuonna tapahtuma kestää vain viisi päivää.
 Tiedotteessa kerrotaan, että tänä vuonna markkinoilla on mukana yhteensä 500 ihmistä.
 Markkinoiden järjestäjän mielestä osallistujilla on hyvä yhteishenki.
 Kansainväliset Suurmarkkinat -tapahtuma on avoinna Senaatintorilla 18.–21. syyskuuta kello 10–20 ja 22. syyskuuta kello 10–18.