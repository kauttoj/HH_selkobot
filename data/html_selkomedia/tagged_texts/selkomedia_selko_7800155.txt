<title>Selkokieli on yrityksille yhä tärkeämpi asia</title>
<lead>Selkeän suomen kielen käyttäminen on työelämässä yhä tärkeämpää. Myös kaupungit tarvitsevat selkokieltä.</lead>
Työelämässä on yhä tärkeämpää käyttää selkeää suomen kieltä.
 Lassila & Tikanoja -palveluyritys alkoi tänä vuonna tekemään työntekijöille tarkoitettuja tekstejä selkokielellä. Yrityksen kiinteistöpalveluissa työskentelee noin 5 000 ihmistä. He tulevat noin 90 eri maasta.
 <quote> Aiemmin käänsimme materiaalit englanniksi, mutta meillä on paljon myös aivan muunkielisiä työntekijöitä. Olemme päättäneet panostaa selkosuomeen ja lisäksi selkeään englantiin, kertoo Lassila & Tikanojan työvoimahankkeen projektipäällikkö Terhi Raisio .</quote>
 Raisio kertoi asiasta perjantaina järjestetyssä keskustelutilaisuudessa. Kieli kotouttaa -nimisen tilaisuuden järjesti Vantaan Sanomat . Tilaisuuteen saivat osallistua kaikki, jotka halusivat. Se järjestettiin Tikkurilassa Galleria K:ssa.
 Kieli kotouttaa -keskustelutilaisuus oli osa Vantaan kotiseutupäiviä. Vantaan Sanomien ja Selkomedian päätoimittaja Mia Laakso haastatteli tilaisuudessa eri asiantuntijoita.
 Keskustelutilaisuuden voi katsoa tallenteena täältä Vantaan Sanomien sivuilta .
 Terhi Raisio kertoo, että Lassila & Tikanoja vaatii työntekijältä suomen kielen taitoa vain, jos työtehtävä vaatii sitä. Hänen mielestään on tärkeintä, että työntekijällä ja esihenkilöllä on yhteinen kieli.
 Lassila & Tikanoja haluaa tukea työntekijöidensä suomen kielen opiskelua. Työntekijät voivat esimerkiksi opiskella suomen kieltä työajalla.
 <quote> Järjestämme suomen kielen opetusta tarpeen ja kiinnostuksen mukaan. Lisäksi tarjoamme esihenkilöille ohjausta, jotta he osaavat käyttää selkeää suomea, Raisio sanoo.</quote>
 <subtitle>HOK-Elannolla suomea ja englantia</subtitle>
HOK-Elannon ravintolapalveluissa on töissä noin 650 ihmistä. Heistä 15 prosenttia on muun kuin Suomen kansalaisia. Työntekijä ja esihenkilö puhuvat keskenään joko suomea tai englantia.
 <quote> Kaikissa työtehtävissä ei tarvita suomea, sanoo HOK-Elannon ravintolapalvelujen henkilöstöpäällikkö Satu Vennala .</quote>
 Hän sanoo, että suomen kielen oppiminen auttaa kuitenkin kotoutumaan.
 Vennala myös sanoo, että työelämässä on hyvä mahdollisuus oppia kieltä.
 <quote> On hassua odottaa, että maahanmuuttaja oppisi suomea vain suomen kielen kursseilla. Siellä muutkin ovat maahanmuuttajia.</quote>
 <subtitle>Antakaa mahdollisuus oppia töissä</subtitle>
 Francisco Merida työskentelee HOK-Elannossa ravintolapäällikkönä. Hän toivoo, että muutkin työnantajat antaisivat ulkomailta tuleville ihmisille rohkeammin mahdollisuuden oppia kieltä töissä.
 <quote> Me annamme mahdollisuuden kaikille. Riittää, kun hänellä on tosi hyvä asenne, hän mahtuu meille, Merida kertoo.</quote>
 Vennala sanoo, että HOK-Elannon menestyminen ei olisi onnistunut ilman ulkomailta tulevia työntekijöitä. Yritys on palkannut työntekijöitä ulkomailta jo 15 vuotta.
 <subtitle>Kunnissakin on tarvetta selkokielelle</subtitle>
 Myös kaupungit tarvitsevat selkokieltä. Vantaan kaupunki on huomannut tämän. Se on käyttänyt selkokieltä viime vuodesta asti.
 Vantaa on Suomen monikulttuurisin kaupunki. Siellä puhutaan yli 120 eri kieltä.
 <quote> Selkokieli on hyvä tie kotoutumiseen, sanoo Vantaa.fi-sivuston päätoimittaja Johanna Hytönen .</quote>
 Hän kertoo, että Vantaa on saanut todella hyvää palautetta selkokielen käyttämisestä.
 <quote> Koko ajan tulee toiveita, että selkokieltä halutaan lisää. Tarvetta on paljon.</quote>
 Tiina Parikka on Selkomedian sisältöstrategi ja tuottaja. Hän sanoo, että selkokielessä on tärkeää miettiä sanoja ja lauseen rakennetta. Selkomedia on ainoa media Suomessa, joka julkaisee paikallisia uutisia selkokielellä.
 <quote> Selkokielessäkin meillä on erilaisia selkokielen tarvitsijoita, Parikka sanoo.</quote>
 <subtitle>Moninainen arki -hanke auttaa</subtitle>
 Moninainen arki -niminen hanke auttaa suomen kieltä opettelevia. Se auttaa EU:n ulkopuolelta muuttaneita äitejä kotoutumaan.
 Kaisa Aalto on hankkeessa töissä. Hän järjestää Myyrmäessä kävelyjä. Niillä äidit pääsevät tutustumaan omaan lähialueeseensa.
 <quote> Opettelemme yhdessä tuntemaan paikkoja, kuten missä on kirjasto tai leikkipaikat, Aalto kertoo.</quote>
 Hän kertoo, että hanke panostaa monilukutaitoon. Siihen kuuluvat lukemisen ja kirjoittamisen lisäksi merkit, kuvat ja äänet. Kaikki eivät tunnista esimerkiksi liikennemerkkejä.
 <quote> Jokainen meistä voi olla kotouttaja. Se lähtee omasta arjesta esimerkiksi toivottamalla hyvää huomenta toiselle ihmiselle bussipysäkillä.</quote>