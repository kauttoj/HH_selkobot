<title>Sähköpotkulaudat aiheuttaneet vakavia vammoja sadoille nuorille</title>
<lead>Vakavat sähköpotkulaudoilla tapahtuneet onnettomuudet ovat lisääntyneet. Lääkäri muistuttaa vanhempien vastuusta.</lead>
Alle 16-vuotiaat saavat yhä enemmän vakavia vammoja, kun he käyttävät sähköpotkulautoja.
 Hus kertoi, että onnettomuuksissa loukkaantuneiden määrä on vähentynyt viimeisen viiden vuoden aikana. Silti aiempaa useampi nuori potilas on saanut vakavia vammoja.
 Lastenortopedi Matti Ahonen Uudesta lastensairaalasta sanoo, että vakavien vammojen määrä on kasvanut.
 <quote>Tämä on erityisen huolestuttavaa. Alaikäisen kohdalla vanhemman vastuu sähköpotkulaudan käytöstä korostuu, Ahonen sanoo.</quote>
 Viimeisen viiden vuoden aikana Husin sairaaloissa on hoidettu yhteensä 604 lasta ja nuorta, jotka ovat loukkaantuneet sähköpotkulautojen takia.
 Onnettomuuksissa loukkaantuneilla lapsilla ja nuorilla on usein monenlaisia vammoja. Suurin osa saa haavoja ja ruhjeita.
 Vakavia vammoja kuten murtumia on ollut 283. Lieviä vammoja on ollut 175.
 Hus kertoo, että myös pään vammat ovat lapsilla ja nuorilla yleisiä. Lieviä pään vammoja on ollut 221 ja vakavia 50. Sisäelinvammoja on ollut 12 lapsella.
 Tänä vuonna pääkaupunkiseudulla on kuollut kaksi lasta sähköpotkulautaonnettomuuksissa.
 Suurin osa vammautuneista on poikia. He ovat yleensä 12–13-vuotiaita. Onnettomuuksia tapahtuu eniten arkipäivinä.
 <quote>Päivystyksiin hakeutuvat vain sellaiset lapset ja nuoret, jotka tarvitsevat lääkärin hoitoa. Potilaita tulee lähes päivittäin, ylilääkäri Mikael Kuitunen Uudesta lastensairaalasta sanoo.</quote>
 <quote>Tämän lisäksi on varmasti paljon lapsia, jotka ovat saaneet esimerkiksi haavoja ja ruhjeita käyttäessään sähköpotkulautaa, mutta jotka eivät tarvitse sairaalahoitoa.</quote>
 Husissa on kolme lasten päivystystä: Uudessa lastensairaalassa, Jorvin sairaalassa ja Hyvinkään sairaalassa. Kaikki vakavimmat alle 16-vuotiaiden vammat hoidetaan Uudessa lastensairaalassa.