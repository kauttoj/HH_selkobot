<title>HU:n vertailu paljasti poskettoman yksityiskohdan – Irtokarkkien kilohinnoissa Helsingissä jopa 13,5 euron ero</title>
<lead>Hintavertailun halvimmat irtokarkit löytyvät keskeltä ydinkeskustaa.</lead>
Äkkiseltään voisi ajatella irtokarkkien kilohinnan olevan kaikkialla suunnilleen saman verran. Muutama euro suuntaan tai toiseen, eikö vain?
 Näin ei kuitenkaan ole. Helsingin Uutiset vertaili irtokarkkien kilohintoja helsinkiläisissä myymälöissä syyskuun lopussa.
 Yllätykseksi ero kalleimman ja halvimman kilohinnan välillä on niinkin paljon kuin 13,51 euroa kilolta.
Ylivoimaisesti kalleimmat irtokarkit löytyvät karkkikauppa Roobertin Herkusta. Siellä irtokarkkien kilohinta on 22 euroa kilolta. Roobertin Herkku sijaitsee Viiskulmassa Punavuoressa.
 Vuosikymmeniä toiminnassa ollut perheyritys maahantuo erikoisempia karkkeja ulkomailta. Valikoimassa on myös ihan tavallisia irtokarkkeja.
 Myymälä erottuu massasta visuaalisuudellaan: irtokarkit ovat pöydillä lieriön mallisissa astioissa. Seinustoille on koottu erilaisia makeistuotteita, joita ei löydy tavallisista kaupoista.
Vertailun toisessa ääripäässä on Tokmanni Citycenter, jossa irtokarkkien kilohinta on 8,49 euroa kilolta. Hinta on listauksen halvin, vaikka myymälän sijainti on kaupungissa hyvin keskeinen.
 Lähellä tuota kilohintaa ovat Prisma Tripla ja Lidl Sörnäinen, joiden irtokarkkien kilohinta on 8,95 euroa kilolta.
 S-ryhmän kaupat Food Market Herkku ja S-market Bulevardi myyvät irtokarkkeja samaan kilohintaan 9,49 euroa kilolta. Asematunnelin Karkkitorilla irtokarkkien kilohinta on 11,90 euroa kilolta.
K-ryhmällä on laajasti myynnissä niin sanottu premium-irtokarkkivalikoima. Monista K-ryhmän kaupoista puuttuu tavallinen edullisempi irtokarkkivalikoima kokonaan.
 Premium-irtokarkkivalikoimaan kuuluu esimerkiksi Fazerin kääreellisiä suklaakonvehteja.
 HU:n hintavertailussa ovat mukana K-Supermarket Kamppi ja K-Citymarket Easton. Molemmissa myymälöissä on tarjolla vain premium-irtokarkkivalikoima. K-Supermarket Kampissa premium-irtokarkkien kilohinta on 12,95 euroa kilolta ja K-Citymarket Eastonissa 11,95 euroa kilolta.
 Listan toiseksi kalleimmat irtokarkit ovat Triplan Candytownissa. Siellä irtokarkkien kilohinta on 15,90 euroa kilolta. Candytown poikkeaa selvästi listan muista myymälöistä, sillä sen hinta on huomattavasti muita myymälöitä korkeampi. Silti matkaa listan kalleimpaan kilohintaan on melkoisesti.
 Hintatiedot kerättiin syyskuun lopussa kustakin myymälästä puhelimitse tai sähköpostilla.