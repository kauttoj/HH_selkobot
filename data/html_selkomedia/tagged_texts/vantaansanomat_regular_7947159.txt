<title>Leos HopLop aloittaa muutosneuvottelut – lähes puolet puistoista aiotaan sulkea</title>
<lead>Toistaiseksi sisäleikkipuistot ovat avoinna normaalisti.</lead>
Sisäleikkipuistoistaan tuttu Leos HopLop aloittaa muutosneuvottelut 7. lokakuuta, kertoo yhtiö tiedotteessaan.
 Seikkailupuistoyhtiö suunnittelee sulkevansa noin 10 sisäleikkipuistoaan Suomessa.
 Leo´s Lekland -yhtiöllä on Suomessa 22 leikkipuistoa. Puistot toimivat sekä Leo´s Leikkimaa että HopLop-nimillä.
 Vantaalla yhtiöllä on HopLop-sisäleikkipuisto Vantaanportissa. Monelle vantaalaiselle lapsiperheelle tuttu paikka on myös Helsinki Outlet -ostoskylässä sijaitseva HopLop-seikkailupuisto.
 Yhtiö on parhaillaan yrityssaneerauksessa. Se arvioi tiedotteessaan, että neuvottelujen lopputulos vaikuttaa korkeintaan 211 työsuhteeseen.
 Parhaillaan yhtiö käy neuvotteluja kaikkien leikkikeskustensa vuokranantajien kanssa. Neuvottelujen lopputulos vaikuttaa siihen, mitkä puistot mahdollisesti suljetaan.
 Yrityssaneerauksesta syyskuussa uutisoinut Iltalehti kertoo , että yrityksellä on velkaa noin 8 miljoonaa euroa. Lisäksi se on tehnyt tappiota alkuvuodesta yli 1,2 miljoonaa euroa.
 Iltalehti mainitsee uutisessaan, että inflaatio on nostanut sisäleikkipuistojen vuokria voimakkaasti. Myös lämmitysenergian ja sähkön hinnat ovat kasvaneet, eikä yhtiö ole pystynyt viemään kohonneita kuluja pääsymaksuihin.
 Yhtiö kertoo tiedotteessaan, että toistaiseksi kaikki sisäleikkipuistot ovat kuitenkin auki normaalisti. Myös etukäteen ostettuja lippuja ja lahjakortteja voi käyttää normaalisti.