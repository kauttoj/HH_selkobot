<title>On yksi ryhmä, joka jää joululahjakeräyksissä vuodesta toiseen paitsioon</title>
<lead>Kaikenlaiset lahjat ovat arvostettuja lahjansaajien keskuudessa, järjestö sanoo.</lead>
Joulupuu-keräyksessä voi lahjoittaa joululahjoja lapsille ja nuorille jotka eivät muuten välttämättä saisi lahjaa. Keräys ei kuitenkaan takaa sitä, että kaikki saisivat sen kautta muistamisen.
Joululahjalahjoituksia tulee toistuvasti liian vähän yhdelle ihmisryhmälle: teini-ikäisille pojille. Ylipäätään yli 11-vuotiaille lapsille lahjoitetaan tarpeeseen nähden liian vähän lahjoja, mutta poikien kohdalla ongelma on korostunut.
 <quote> Heitä on merkittävä määrä sosiaalihuollon palveluiden piirissä, ja siksi heille tarvitaan myös paljon lahjoja. He ovat ehkä yliedustettuina väestön kokoon verrattuna näissä palveluissa, Joulupuu Ry:n toiminnanjohtaja Doris Tuohimaa kertoo.</quote>
 Mitä pojille ja erityisesti teini-ikäisille pojille sitten voisi ostaa lahjaksi?
 <quote> Heille voi ostaa vaatteita, kuten verkkareita, huppareita, boksereita ja sukkia. He tykkäävät saada myös pyyhkeitä ja kosmetiikkalahjapakkauksia, joissa on vaikka deodorantti, pesuaine tai hajuste.</quote>
 Myös urheiluvälineet ovat suosittuja lahjatoiveita.
 <quote> Sählymailat ja sählypallot ovat yksittäisinä toiveina aika suosittuja.</quote>
 Vaikka usein ajatellaan, että nuoret eivät lue kirjoja, kirjojakin kannattaa lahjoittaa.
 <quote> Moni tykkää saada lautapelejä ja kirjoja. Lahjantarvitsijoita on niin paljon, että myös kirjanlukijoita löytyy.</quote>
 Syötävä lahjakin on hyvä vaihtoehto.
 <quote> Teini-ikäisille pojille voi ostaa myös konvehteja. Tämmöinen pieni herkuttelu on myös mukavaa.</quote>
 Joulupuu-keräyksessä lahjoja voi lahjoittaa eri ikäryhmille. Vinkkejä kunkin ikäryhmän lahjatoiveista löytyy järjestön verkkosivuilla. Yksi ikäryhmä ovat aikuiset, eli 18 – 25 -vuotiaat jälkihuollon asiakkaat.
 <quote> Nämä henkilöt ovat tuetussa itsenäisessä asumisessa olevia nuoria aikuisia. Lahjansaajina on myös heidän lapsiaan. Heillä on nuoresta iästään huolimatta jo usein itsellään jälkikasvua.</quote>
 Jälkihuollon asiakkaat tarvitsevat apua arjesta selviytymiseen, vaikka he ovatkin teknisesti täysi-ikäisiä. Heille sopivia lahjoja ovat esimerkiksi kodin tuotteet kuten pyyhkeet, kattilat ja astiat.
 Niin aikuiset kuin nuoretkin toivovat muiden lahjatoiveiden lisäksi usein lahjakortteja. Tuohimaa kertoo lahjakortin olevan oikein sopiva lahja jos ei ole ihan varma mitä muuten voisi lahjoittaa.
 <quote> Näille nuorille ja aikuisille on harvinaista, että he saavat itse valita mitä ostavat. Siksi lahjakortti on monelle mieluisa lahja.</quote>
 Suosituimpia lahjakortteja ovat S-ryhmän ja K-ryhmän lahjakortit sekä muiden liikkeiden, kuten Gigantin, Verkkokaupan, Intersportin tai muiden urheiluliikkeiden lahjakortit.
 Tuohimaa kuitenkin painottaa, että kaikenlaiset lahjat ovat hyvin arvostettuja saajien keskuudessa.
 Sosiaalityöntekijät ottavat lahjoitukset vastaan ja jakavat ne eteenpäin.
 <quote> He tuntevat lahjansaajat paremmin ja tietävät mitä kenellekin antaa.</quote>
 Kun lahjalahjotuksia ei tule siltikään riittävästi, työntekijät ostavat puuttuvat lahjat rahalahjoituksien avulla.
 <quote> Rahalla käydään ostamassa eniten yli 11-vuotiaiden ja erityisesti poikien lahjoja. Tilanne on sama vuodesta toiseen, eli pojat jäävät paitsioon.</quote>
 Onko lahja- ja rahalahjoituksilla saatu kuitenkin aina hankittua lahja jokaiselle?
 <quote> Aina ollaan onnistuttu saamaan kaikille lopulta lahja. Yhdistelemme yrityksiltä ja yksityishenkilöiltä tulevia lahjoituksia ja e-joulupuun varoja. Kaikkia lahjoituksia tarvitaan, sillä tänä vuonna lahjantarvitsijoita on ennätysmäärä.</quote>
 Joulupuu-keräys alkaa kauppakeskus Forumin 3. kerroksessa 12. päivä joulukuuta ja jatkuu 15. päivä joulukuuta asti. Keräykseen voi tuoda uusia tai itse tehtyjä lahjoja. Pakettikorttiin merkitään kenelle lahja on tarkoitettu, kuten tytölle, pojalle tai yleisemmin nuorelle. Toinen vaihtoehto on merkitä, minkä ikäiselle lahja sopii.
 Verkossa on myös voinut lahjoittaa rahaa keräykseen e-Joulupuun kautta marraskuun alusta asti.