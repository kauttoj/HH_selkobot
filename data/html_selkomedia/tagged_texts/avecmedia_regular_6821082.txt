<title>Suoraa ja epäsuoraa rasismia kohdannut manageri Lilli Keh antaa äänen ruskeille naisille</title>
<lead>Lilli Keh on artistimanageri ja ruskea nainen, joka on joutunut suoran ja epäsuoran rasismin kohteeksi. Nyt Keh kertoo, miten työyhteisöihin voidaan rakentaa kulttuuria, jossa erilaiset äänet pääsevät kuuluville.</lead>
Moni yritys maalaa kuvaa yhdenvertaisuutta edistävistä arvoistaan, mutta joskus työn arki voi olla muuta. Työyhteisössä vähemmistöä voi kuormittaa ennakkoluulot tai piilevä rasismi. Kehuksi tarkoitettu lipsautus tai viaton teko sisältää helposti mikroaggressioita, jotka alleviivaavat vähemmistöön kuuluvalle hänen ulkopuolisuuttaan.
Koska rasistisesti saatetaan toimia myös tiedostamatta, yhdenvertaisuutta on tärkeä pitää agendalla. Tätä työtä tekee artistimanageri Lilli Keh .
Suomalais-norsunluurannikkolainen Keh vietti nuoruutensa nykytanssipiireissä. Hän asui Helsingissä alueilla, joilla ei ollut juurikaan muita ruskeita nuoria.
<quote>”Tunsin aina erottuvani joukosta, mutta tiettyihin asioihin heräsin vasta aikuisena.”</quote>
Musiikkiala ja sen tausta- ja tukityöt kiinnostivat Kehiä jo teini-iässä. Mikään koulutus ei kuitenkaan suoraan valmista manageriksi, joten Keh lähti opiskelemaan muotia ja kansainvälistä bisnestä. Hän työskenteli myös Finnairilla, kunnes korona pakotti miettimään työkuviot uudelleen.
Tie artisti- ja vaikuttajamarkkinointiin kulki lopulta luonnollisia reittejä, sillä Kehillä oli tuttavapiirissään muusikoita ja vaikuttajia. Aluksi hän alkoi manageroida ystäväänsä, valokuvaaja Juuli Rönkää .
Ensimmäinen iso artisti, jonka kanssa Keh teki yhteistyötä, oli räppäri Yeboyah . Näkyvää ihmisoikeustyötä tekevä Yeboah oli tärkeä hahmo Kehin uran alkuvaiheessa, ja yhteistyö oli Kehille merkityksellistä ja opettavaista.
Samalla kun Kehin manageriunelma alkoi toteutua, Black Lives Matter -ihmisoikeusliike osoitti kaduilla mieltään mustien Yhdysvalloissa kokemaa poliisiväkivaltaa vastaan.
<quote>”Black Lives Matter oli minulle käänteentekevä. Huomasin, että minussa oli paljon patoutuneita eriarvoisuuteen liittyviä tunteita, jotka purkautuivat.”</quote>
<quote>”Kun on joukon ainoa ruskea nainen, pitää ponnistella vähintään tuplasti tullakseen hyväksytyksi.”</quote>
<subtitle>Tunnista mikroaggressiot</subtitle>
Käännekohta sai Kehin ymmärtämään, miksi hänen on vaikea kestää epäonnistumisia ja tuottaa muille pettymyksiä. Kun on joukon ainoa ruskea nainen, pitää ponnistella vähintään tuplasti tullakseen hyväksytyksi.
<quote>”Tai sitten ajattelen, että muilla on ennakkoluuloja, ja haluan todistaa ne vääriksi ennen kuin kukaan ehtii edes sanoa mitään.”</quote>
Toisaalta Keh uskoo, että hän on saanut myös positiivista huomiota ja kannustusta ihonvärinsä ja sukupuolensa vuoksi.
<quote>”Ja siksi, että olen sosiaalinen ja empaattinen. Se on myös suojelumekanismini, koska tällä alalla ei ole paljon ruskeita naisia.”</quote>
Tilanteet, jotka ovat valkoiselle kantaväestölle näkymättömiä, voivat olla POC-vähemmistöön ( person of color eli henkilö, joka ei miellä itseään valkoiseksi ) kuuluvalle erittäin kuormittavia. ”Puhutpa hyvin suomea” on ehkä valkoisen mielestä kehu. POC-vähemmistöön kuuluvaa ihmistä lause muistuttaa jälleen kerran siitä, että hän on erilainen.
Tällaiset valtaväestön viattomina pitämät, tahalliset ja tahattomat sanat ja teot ovat mikroaggressioita. Ne muistuttavat aggression kohteelle, että hän ei kuulu joukkoon.
<subtitle>Älä holhoa ja oleta</subtitle>
Keh tietää, että monet ruskeat artistit kuormittuvat jatkuvasta ulkopuolisuuden tunteesta.
<quote>”Toissa vuonna Emma-gaalassa eräs tunnettu ruskea rap-artisti tuli luokseni ja sanoi, että ’ihanaa Lilli, kun olet täällä, tämä on niin outo ympäristö’. Artistit ovat noissa tilanteissa usein esineellistettyjä, ruskeat vielä valkoisia enemmän.”</quote>
Ruskealta artistilta saatetaan edellyttää julkisuudessa erityisen leppoisaa käytöstä. Häntä voidaan kohdella myös lapsenomaisena maskottina, jonka ympärillä hössötetään tarpeettoman paljon. Myös valkoisen ihmisen hehkutus POC-ihmisen rohkeudesta voi uuvuttaa, jos POC-vähemmistöön kuuluva haluaisi olla vain ihminen muiden joukossa.
Myös räikeä rasismi on voimissaan, varsinkin suurten kaupunkien ulkopuolella.
<quote>”Kun keikkabussillinen ruskeita tyyppejä pysähtyy pikkukaupungin ABC:lle, pitkiä ja epämukavia katseita tulee.”</quote>
Ruskeat artistit kärsivät myös jengiytymisoletuksista. Keikkapaikan tunnelma saattaa kiristyä, koska esiintyjien pelätään olevan pikkurikollisia. Tätä ei sanota ääneen, mutta keikan jälkeen järjestäjä saattaa kiitellä helpottuneena, että kaikki menikin hyvin.
<quote>”Kun keikkabussillinen ruskeita tyyppejä pysähtyy pikkukaupungin ABC:lle, pitkiä ja epämukavia katseita tulee”.</quote>
<subtitle>Kuuntele vähemmistöjä</subtitle>
Keh työskenteli vuoden ajan kevääseen 2024 asti All Day Managementin toimitusjohtajana. Tänä keväänä 29-vuotias Keh totesi, että haluaa keskittyä edelleen managerointiin ja markkinointikonsultointiin mutta myös työn ulkopuoliseen elämään.
Keh jatkaa uraansa nyt itsenäisenä managerina muun muas­sa Olgan , Mallan ja Slanin taustalla. All Dayllä hän teki yhteistyötä myös Teemu Keisterin eli Windows95manin kanssa, mistä Kehille jäi positiiviset kokemukset.
<quote>”Teemun kanssa on todella turvallista tehdä töitä, vaikka tulemme eri taustoista. Hän oli innoissaan siitä, miten keskiössä hlgbtq+- ja queer-yhteisöt ovat Euroviisuissa, ja tukee heitä.”</quote>
Artistien tavoin yritysten on yhtä lailla tärkeää tehdä vähemmistöjä tukevat arvonsa esiin. All Dayn nettisivuilla arvot on nostettu yhtä näkyville kuin artisti- ja keikkatiedot. Ensimmäisenä arvona on mainittu yhdenvertaisuus, mitä avataan yksityiskohtaisella yhdenvertaisuussuunnitelmalla. Sen tekemisessä on kuultu niin All Dayn artisteja, asiakkaita kuin yhteistyökumppaneitakin.
Keh toivookin, että vähemmistöjen kuulemisesta tulisi alalla vakiintunut käytäntö.
<quote>”Artistitiimeissä suurin osa ihmisistä on valkoista kantaväestöä. He eivät aina ymmärrä, miksi jotkut asiat edustavat artistin kulttuuria ja miten sitä halutaan tuoda esille. Vaikka isoilla toimijoilla on tietyt toimintamallit, toivon, että vähemmistöille annettaisiin tilaa tehdä asiat omalla tavallaan.”</quote>
<subtitle>Anna tilaisuuksia</subtitle>
Keh kaipaa diversiteettiä myös musiikkialan taustatiimeihin ja johtotehtäviin. Mitä enemmän erilaisia, eri ikäisiä ja erilaisista taustoista tulevia ihmisiä organisaatiossa on, sitä paremmin kaikki tulevat kuulluiksi. POC-artistille pelkkä toisen näkyvään etniseen vähemmistöön kuuluvan henkilön läsnäolo samassa tilassa voi olla tärkeä kokemus.
Musiikki- ja tapahtuma-alalle tullaan monia reittejä pitkin, usein ilmaisten harjoittelupaikkojen ja suhteiden kautta. Keh toivoo, että organisaatiot miettisivät tasapuolisuutta myös näissä tilanteissa.
<quote>”Kaikille ei ole taloudellisesti mahdollista tulla ilmaiseen harjoitteluun, koska on valittava palkkatyö. Jos halutaan, että kaikenlaiset ihmiset pääsevät tälle alalle, yritysten pitää kantaa myös taloudellista vastuuta ja tarjota mahdollisuuksia.”</quote>