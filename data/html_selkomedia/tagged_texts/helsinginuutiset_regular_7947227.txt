<title>Hälyttävä tieto Husilta: skuuttionnettomuuksista vakavia vammoja sadoille nuorille</title>
<lead>Vakavien skuuttivammojen määrä on kasvanut vuoden aikana. Lääkäri herättelee vanhempien vastuuta.</lead>
Alle 16-vuotiaat saavat sähköpotkulautaonnettomuuksista enenevässä määrin vakavia vammoja.
 Hus tiedotti maanantaina, että vaikka onnettomuuksissa vammautuneiden kokonaismäärä on viiden vuoden seurantajaksolla laskussa, on aiempaa useampi sairaalahoitoa tarvinnut nuori potilas saanut vakavia vammoja.
 Lastenortopedi Matti Ahonen Uudesta lastensairaalasta huomauttaa, että vakavien vammojen määrä on kasvanut viimeisen vuoden aikana – siis siitä huolimatta, että vammautuneiden kokonaismäärä on laskussa.
 <quote>Tämä on erityisen huolestuttavaa. Alaikäisen kohdalla vanhemman vastuu sähköpotkulaudan käytöstä korostuu, Ahonen kommentoi Husin tiedotteessa.</quote>
 Viiden vuoden seurantajaksolla 1.8.2019–31.7.2024 Husin sairaaloissa on hoidettu yhteensä 604 lasta ja nuorta sähköpotkulaudoilla tapahtuneiden onnettomuuksien takia.
 Niillä lapsilla ja nuorilla, jotka tulevat sairaalahoitoon, saattaa olla useita erilaisia vammoja. Suurin osa saa haavoja ja ruhjeita.
 Huomattavaa on kuitenkin, että vakavia tuki- ja liikuntaelimien vammoja, kuten murtumia on ollut seuranta-aikana 283 ja lieviä vammoja 175.
 Husin mukaan myös pään vammat ovat lapsilla ja nuorilla yleisiä. Lieviä pään vammoja on diagnosoitu 221 ja vakavia pään vammoja 50. Sisäelinvammoja on ollut 12 lapsella.
 Kaksi lasta on menehtynyt pääkaupunkiseudulla sähköpotkulautaonnettomuuksissa, kuten julkisuudessa on ollut tämän vuoden aikana esillä.
 Suurin osa vammautuneista on poikia ja keskimäärin iältään 12–13-vuotiaita. Eniten tapaturmia tapahtuu arkipäivinä.
 <quote>Päivystyksiin hakeutuvat vain sellaiset lapset ja nuoret, jotka tarvitsevat lääkärin hoitoa. Potilaita tulee lähes päivittäin, ylilääkäri Mikael Kuitunen Uudesta lastensairaalasta toteaa tiedotteessa.</quote>
<quote>Tämän lisäksi on varmasti paljon lapsia, jotka ovat saaneet esimerkiksi haavoja ja ruhjeita käyttäessään sähköpotkulautaa, mutta jotka eivät tarvitse sairaalahoitoa.</quote>
 Husissa on kolme lasten erikoissairaanhoidon päivystystä: Uudessa lastensairaalassa, Jorvin sairaalassa ja Hyvinkään sairaalassa. Kaikki vakavimmat alle 16-vuotiaiden vammat hoidetaan Uudessa lastensairaalassa.