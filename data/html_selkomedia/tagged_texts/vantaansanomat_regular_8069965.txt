<title>Rottariesa piinaa asukkaita keskellä Hakunilaa – ”Kerran kipitti rotta tuosta”, kertoo jäteauton kuljettaja ja osoittaa olkapäätään</title>
<lead>Asukkaat karttavat roskien viemistä jätekatoksiin iltaisin.</lead>
Täällä on ihan järkyttävä rottaongelma!
 Näin toteaa Vantaan Sanomiin yhteyttä ottanut lukija tilanteesta Hakunilan ostoskeskuksen lähialueelta.
 Asukkaan mukaan rottia näkee päivittäin, etenkin ilta-aikaan.
 <quote> Roska-astioille ei uskalla iltaisin mennä. Siellä ne rotat vikisevät ja tappelevat, hän kertoo.</quote>
 <quote>Osa niistä on valtavan isoja.</quote>
 Asukkaan omakohtainen kokemus on, että siimahännät saattavat välillä vilistää varsin läheltä kulkijoita.
 <quote>Ovat ilmeisesti niin tottuneita ihmisiin.</quote>
 Hän asuu itse Harmotien päiväkodin lähellä ja kertoo, että rottien koloja on runsaasti eri puolilla maastossa.
 <quote> Niitä on myös päiväkodin piha-alueen reunalla, asukas kauhistelee.</quote>
 Aamupäiväinen kierros alueella vahvistaa asukkaan kertomuksen. Vantaan Sanomien kohtaamasta yhdeksästä henkilöstä vain kaksi sanoo, ettei ole havainnut rottaongelmaa.
 Rottia kerrotaan olevan niin asuinalueella kuin ostarilla.
 Kaksi kävelylenkillä olevaa rouvaa melkein purskahtaa nauruun kuultuaan kysymyksen siitä, ovatko he kenties nähneet alueella rottia.
 <quote> Jatkuvastihan niitä täällä näkee, he ilmoittavat.</quote>
 <quote>Minä saan katsella niitä ihan omalta kerrostaloparvekkeeltanikin, kun asun sen verran alhaalla, toinen lisää.</quote>
 Myös kaksikon mukaan rotat ovat isoja ja myöhäiset roskalaatikkokäynnit pannassa.
 <quote>  Meitä ei kyllä roskakatokselle saa iltaisin lähtemään mikään, sen verran pelottaa!</quote>
 Nuori mies on viemässä roskiin pahvilaatikoita. Rotista puhuttaessa hän osoittaa maahan ja sanoo rotankoloja olevan joka paikassa. Ja toden totta, aivan jäteastian juurella näyttää olevan musta, pyöreähkö aukko.
 Olemme alueella, joka rajautuu ostariin, kirjastoon, Harmokujaan ja Harmotiehen. Mies osoittaa Raudikkokujalle päin Hakunilantien ylikulkusillan suuntaan.
 <quote>Heti tuolla sillan toisellakin puolen koloja on paljon.</quote>
 Ihmiset eivät halua esiintyä lehdessä nimillään. Rotat eivät ole erityisen miellyttävä aihe ja ehkä asiaan koetaan liittyvän jonkinlaista häpeää, jolla ei haluta itse leimautua.
 Demi -koiraansa ulkoiluttava Mia Aalto tekee poikkeuksen, sillä hän asuu Hakunilassa vain väliaikaisesti odottamassa tulevaa muuttoa Helsingin puolelle.
 Myös hän osoittaa Hakunilantien yli ja kuvailee alueella lojuvan paljon roskia maassa.
 <quote> Olen miettinyt, ovatko rotat levitelleet niitä, vai onko rottia tullut, kun roskia on levitelty.</quote>
 Raudikkokujan varrella sijaitsevan jäteastiarivistön vieressä on koloja vieri vieressä. Jäteastioiden eteen on asetettu muutama loukku, rottaongelmaa siis on.
 Kolomaisema on sen verran hätkähdyttävä ja kolot oudon säntillisen näköisiä, että herää epäilys, josko nekin ovat ihmiskäden työtä ja liittyvät jotenkin rottien nappaamiseen.
 Aivan sattumoisin ohi kulkee henkilö, joka osoittautuu olevan huoltoalalla töissä. Hän uskoo vakaasti, että kolot ovat rottien tekosia.
 Takaisin sillan toiselle puolelle ja Harmotien suuntaan. Kauempana näkyy iso ajoneuvo, joka osoittautuu jäteautoksi. Auto kaartaa muutaman metrin päähän kerrostalon viereisestä jätekatoksesta.
 Ulos astuu kuljettaja, joka esittäytyy Ebeksi .
 Myös hän vahvistaa törmäävänsä rottiin alueella jatkuvasti, muun muassa juuri käsillä olavassa jätepisteessä.
 <quote>Useimmiten niin tapahtuu maanantaisin. Ehkä ihmisiltä jää aina viikonlopun jäljiltä enemmän sellaista pois heitettävää, joka kiinnostaa rottia, hän arvelee.</quote>
 Osasyyksi rottien viihtymiseen kuljettaja uumoilee vanhanmallisia jätekatoksia, joita alueella vielä paikoittain on.
 Niissä alaosat eivät ole umpinaiset, joten jyrsijöillä on katoksiin helppo pääsy.
 Ammattilaisella rokotukset ovat kunnossa, mutta hän myöntää, että aina hiukan hermostuttaa, jos vaikka säikähtänyt rotta jostain syöksähtää jätekatoksessa päälle.
 <quote>Vielä ei ole purtu. Kerran kipitti rotta tuosta, hän osoittaa olkavarttaan ja olkapäätä.</quote>