<title>Jättipotti Vantaalle: Valtiolta 7 miljoonaa euroa uuden Ilmailumuseon rakentamiseen</title>
<lead>Vuosien työ tuotti hedelmää.</lead>
Uuden Ilmailumuseon uudisrakennushanke saa valtiolta seitsemän miljoonaa euroa. Summa on käytännössä juuri se, jota Ilmailumuseo on hankkeelle valtiolta toivonut, museonjohtaja Pia Illikainen iloitsee.
 Ilmailumuseon uudisrakennushankkeelle ohjattava rahoitus sisältyy hallituksen 21. maaliskuuta eduskunnalle antamaan lisämäärärahaesitykseen.
 Valtion tuki mahdollistaa, että hanke polkaistaan heti käyntiin, Illikainen sanoo.
 <quote>Toiveena on, että uuden Ilmailumuseon rakentaminen päästäisiin aloittamaan kesän korvalla vuonna 2025 tai viimeistään syksyllä 2025. Uusi museo voisi avautua vuonna 2027, Illikainen kertoo.</quote>
 Hankkeen kokonaiskustannusarvio on noin 20 miljoonaa euroa.
 Seuraavana on vuorossa uudisrakennushankkeen toteuttajien valinta. Rakentamisen aloittaminen edellyttää myös toteuttamiskelpoista suunnitelmaa.
 Valtion rahoituksen lisäksi hanke tarvitsee vielä muuta rahoitusta. Illikaisen mukaan valtion osuuden varmistuttua muu rahoitus järjestyy.
 <quote>Myös Vantaan kaupungilla on hankkeessa monta roolia.</quote>
 Valtion rahoituksesta on käyty neuvotteluja vuosia. Illikainen korostaa, että yhteistyö opetus- ja kulttuuriministeriön kanssa on ollut hyvää.
 <quote>Meillä on ollut koko ajan luotto siihen, että rahoitus järjestyy.</quote>
 Vantaalainen tiede- ja kulttuuriministeri Sari Multala toteaa Suomen Ilmailumuseon olevan valtakunnallisesti merkittävä toimija.
 <quote>Ajanmukaiset tilat ovat elinehto toiminnan kehittymiselle ja vaikuttavuudelle, Multala toteaa ministeriön tiedotteessa.</quote>
 Illikainen kuvaa rahoituspäätöksen herättämiä tunteita.
 <quote> Päätös ei ollut varsinaisesti yllätys, mutta kyllähän se silti hieman uskomattomalta tuntuu, Illikainen iloitsee.</quote>
 Suomen Ilmailumuseo on ilmailun valtakunnallinen vastuumuseo, joka tallentaa ja esittää monipuolisesti Suomen siviili-, sotilas- ja viranomaisilmailuun liittyvää aineistoa. Ilmailumuseon nykyiset museotilat ovat toiminnallisesti ja teknisesti elinkaarensa lopussa.