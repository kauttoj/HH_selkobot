<title>Poliisi tarkasti takseja Vantaalla – yli puolessa oli puutteita</title>
<lead>Viranomaiset tarkastivat 45 taksia Helsinki-Vantaalla ja Tikkurilassa.</lead>
Helsinki-Vantaan lentoasemalla ja Tikkurilassa tarkastettiin syyskuun alussa 45 taksia. 27:stä taksista löytyi huomautettavaa.
 Yleisin puute oli se, ettei taksissa näkynyt kuljettajan tai luvanhaltijan nimeä ja yhteystietoja.
 Poliisi määräsi valvonnassa 20 seuraamusta. Liikennevirhemaksuja annettiin 15. Ne johtuivat yleensä siitä, että luvanhaltijan ja kuljettajan tietoja tai taksiliikennelupa puuttui.
 Viisi taksia sai sakot siksi, että heiltä puuttui ajopäiväkirja.
 Yhdeksässätoista taksissa kuljettajan nimi ei ollut näkyvillä. Yhdessätoista taksissa matkustaja ei voinut nähdä luvanhaltijan nimeä ja yhteystietoja. Yhdentoista taksinkuljettajan ajopäiväkirja puuttui tai se oli puutteellinen.
 Taksiliikennelupa puuttui kahdeksasta taksista.
 Tarkastuksessa paljastui yksi tapaus, jossa kuljettajan ajolupa ei ollut voimassa. Yhdessä tapauksessa taksiliikennelupa ei ollut voimassa.
 <subtitle>Liikaa puutteita</subtitle>
Positiivinen havainto oli se, että taksit olivat hyvässä kunnossa. Myös taksinkuljettajan ajolupa löytyi kaikilta paitsi yhdeltä.
 Viranomainen sanoo, että pieniä puutteita oli silti liikaa.
 Valvonnan järjestivät Itä-Uudenmaan poliisi, Liikenne- ja viestintävirasto Traficom, Verohallinto ja Etelä-Suomen aluehallintovirasto.
 Traficom tarkasti, että lupa-asiat olivat kunnossa. Taksiliikenneluvan haltijan tulee huolehtia, että matkustaja voi nähdä hintatiedot, luvanhaltijan nimen ja yhteystiedot sekä kuljettajan nimen.
 Verohallinto keräsi tietoja taksiyrityksiltä ja kuljettajilta. He pyrkivät selvittämään palkanmaksuun, maksuliikenteeseen ja kalustoon liittyviä asioita.
 Työsuojeluviranomainen valvoi työaikaa, palkkausta, vuosilomia, työterveyshuollon järjestämistä ja sitä, miten työntekijöitä on ohjeistettu, jos he kohtaavat väkivaltaa.