<title>Partureilla on isot hintaerot – Mahmoud Sulaiman kertoo, miksi veloittaa hiustenleikkuusta vain 18 euroa</title>
<lead>Vantaalla miesten hiustenleikkuu maksaa toisissa partureissa alle 20 euroa ja toisissa melkein 40 euroa.</lead>
Partureiden hinnat ovat aiheuttaneet keskustelua.
 Vantaalla toimivan Salon Josefinan yrittäjä Maisa Hellstén ihmetteli Vantaan Sanomissa joidenkin partureiden halpoja hintoja. Hän hämmästeli, kuinka hiusalan yrittäjä voi tulla toimeen ja hoitaa tarvittavat maksut, jos hinnat ovat hyvin halvat. Hänen mielestään 38 euroa on sopiva hinta miesten hiustenleikkaukselle.
 Yrittäjä Mahmoud Sulaiman kertoo nyt Vantaan Sanomille, miten hänen yrityksensä pärjää, vaikka miesten hiustenleikkuu maksaa vain 18 euroa. Sulaimanin Touch hair & beauty salon toimii Martinlaaksossa.
 <subtitle>Nopeaa toimintaa</subtitle>
Sulaimanin mielestä halpaa hintaa ei tarvitse ihmetellä.
 <quote>Miesten hiustenleikkaukseen voi mennä alimmillaan vain viisi minuuttia. Leikkausaika riippuu hiuksista, mutta yleensä menee noin kymmenen minuuttia.</quote>
 Nopeus johtuu tekniikasta. Sulaiman uskoo, että leikkaa miesten hiukset eri tekniikalla kuin moni suomalainen parturi.
 <quote>Hitaammalla tekniikalla leikkaamiseen voi mennä paljon kauemmin. Silloin myös hinta on korkeampi.</quote>
 Aika on rahaa.
 <subtitle>Paljon töitä yksin</subtitle>
Sulaiman pitää yritystään yksin. Hinnat ovat halvat senkin vuoksi. Liikkeessä työskentelee vain silloin tällöin toinen työntekijä pari tuntia kerrallaan.
 <quote>Minun pitää tehdä paljon töitä yksin, jotta saan tuloa. Voisin ottaa leikkauksesta enemmän rahaa, mutta silloin asiakkaita olisi vähemmän. Minä olen mieluummin töissä kuin kotona, joten minulle sopii, että laskutan vähemmän ja teen enemmän töitä, Sulaiman kertoo.</quote>
 Sulaiman on remontoinut Touch hair & beauty -liiketilaa pikkuhiljaa sen avautumisen jälkeen. Sulaiman on uudistanut tilaa sitä mukaa, kun työ on tuottanut tulosta.
 <subtitle>Tyytyväinen asiakas</subtitle>
Sulaimanin yritys on toiminut kaksi vuotta. Martinlaaksolainen Timo Luoma on sen kanta-asiakas. Hän on erittäin tyytyväinen palveluun ja työn laatuun. Hän kehuu myös asiakaspalvelua.
 <quote>Kerran maksoin hiusteni leikkauksesta helsinkiläisessä kauppakeskuksessa yli 30 euroa. Jälki oli huonoa. En enää ikinä mene sinne.</quote>
 Luoma huomautti Sulaimanille halvasta hinnasta liikkeen alkuaikoina.
 <quote>Sanoin, että hintaa kannattaa korottaa, koska 15 euroa on liian vähän.</quote>
 Sulaiman kertoo, että on joutunut nostamaan hintoja jonkin verran, koska sähkön hinta ja muut kulut ovat nousseet. 15 euroa on noussut 18 euroon.
 Luoma sanoo, ettei ikinä maksaisi hiustenleikkuusta Hellsténin mainitsemaa 38 euroaa. Edullisen hinnan lisäksi hän arvostaa nopeaa palvelua.
 <quote>En tiedä muista, mutta minä tulen parturiin vain leikkauttamaan hiukseni. Minulla ei ole tarvetta jäädä puhumaan asioistani.</quote>
 <subtitle>Paljon kilpailua</subtitle>
Hiusalan kilpailu on Vantaalla kovaa. Sulaiman ja Luoma ymmärtävät, että se voi aiheuttaa esimerkiksi toisten yrittäjien hintojen kummastelua.
 Maisa Hellstén toivoo, että asiakkaat yrittävät estää vääristynyttä kilpailua.
 Timo Luoma on iloinen siitä, että Sulaimanin liikkeessä on toimiva maksupääte. Sillä palvelun voi maksaa kortilla. Käteistä ei tarvita.