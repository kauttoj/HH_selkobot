<title>Puretun "Kelan talon" tontin työmaa-​aitaa kaunistaa maalaus vantaalaiskasvoista</title>
<lead>Väliaikaisen katutaideteoksen nimi on Kotona Vantaalla.</lead>
Työmaata Tikkurilan Kielotiellä suojaa sinisävyinen maalaus ihmiskasvoista. Yli 100-metriseen työmaa-aitaan on ikuistettu kolmet tyylitellyt vantaalaiskasvot.
 Valokuvaaja Olli Berg on aiemmin ikuistanut ne Humans of Myyr York -projektissaan Myyrmäessä.
 Väliaikaisen teoksen ovat toteuttaneet katutaiteeseen erikoistunut Funk On -tiimi ja joukko vantaalaisia koululaisia kesätyönään. Se on tehty kaupungin tilauksesta.
 Teoksen nimi on Kotona Vantaalla. Se on myös 50 vuotta täyttävän Vantaan kaupungin juhlavuoden teema.
 Kasvokuvien lisäksi maalauksen läpi kulkee sinertävä abstrakti kuviointi, kertoo Vantaan kaupunki tiedotteessa.
 Työmaa-aidan takana on sijainnut "Kelan talona" tunnettu liikerakennus. Se purettiin. Tontille on suunniteltu asumista ja liiketiloja.