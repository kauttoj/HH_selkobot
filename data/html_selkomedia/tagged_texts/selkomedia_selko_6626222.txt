<title>"Oman kylän tytöstä" tuli Vantaan monikulttuurisimman alueen uusi kirkkoherra</title>
<lead>Salla Poropudas on jo monelle tuttu Hakunilassa.</lead>
Ehtii kulua vain muutamia minuutteja ennen kuin kirkkoherra Salla Poropudas, 47, törmää tuttuun Hakunilan ostarilla. Leo Adel käy juttusille.
 Melkein kaikki tuntevat Hakunilan uuden kirkkoherran. Hän on käynyt koulunsa Hakunilassa ja asunut siellä melkein koko elämänsä. Salla Poropudas, 47, on myös työskennellyt Hakunilan seurakunnassa nuoriso- ja rippikoulutyön seurakuntapastorina vuosina 2002–2015. Hän tuntee myös monen nyt rippikoulua käyvän lapsen vanhemmatkin.
 <quote> Minut tunnetaan pitkältä ajalta, Poropudas sanoo.</quote>
 Hänet tunnetaan myös muualta kuin kirkosta. Hänet voi nähdä myös kannustamassa lapsiaan urheilukentän ja jääkaukalon laidalla.
 <subtitle>Vantaan monikulttuurisin alue</subtitle>
Hakunilan seurakuntaan kuuluu vain noin 40 prosenttia Hakunilan, Länsimäen, Sotungin, Vaaralan ja Rajakylän, Itä-Hakkilan sekä Kuninkaanmäen asukkaista. Se on Vantaan alhaisin luku. Luku kertoo siitä, että Hakunila on Vantaan monikulttuurisin alue. Silti alueen suomenkielisistä asukkaista yli 60 prosenttia on evankelis-luterilaisen seurakunnan jäseniä.
 <quote> Niille, jotka kuuluvat kirkkoon, se on tärkeää. Seurakunta voi olla tärkeä myös niille, jotka eivät kuulu kirkkoon, Poropudas sanoo.</quote>
 Hän tietää, että jotkut Hakunilasta muuttaneet ovat edelleen mukana entisen kotipaikan seurakunnan toiminnassa.
 Kirkollisveron maksamisesta ei kirkon ovella kysytä. Kaikki ovat tervetulleita. Yhteistyötä tehdään muiden seurakuntien, kuten eritrealaisten kanssa. Länsimäen kirkon tiloja käyttävät muun muassa katolilaiset.
 Poropudas asetettiin kirkkoherran virkaan helmikuun alussa. Tilaisuuteen oli kutsuttu avustajaksi myös Hakunilan kansainvälisen yhdistyksen edustaja. Hän luki Raamatun tekstiä ja esitti laulun.
 Poropudas kertoo, että eri uskonnot tekevät yhteistyötä Hakunilan seurakunnan alueella. Se on hänestä erittäin tärkeää ja arvokasta jo yhteiskuntarauhankin takia. Hän haluaa jatkaa ja vahvistaa tätä yhteistyötä.
 <subtitle>Vapaaehtoisia tarvitaan</subtitle>
Kirkon jäsenmäärä on laskenut. Taloudellinen tilanne vaatii seurakuntia pohtimaan, miten ne selviävät tehtävistään. Poroputaan mukaan enää ei voi olla jokaista tehtävää varten omaa työntekijäänsä. Mukaan tulevat seurakuntalaiset, joille voidaan antaa enemmän tilaa seurakunnan toiminnassa.
 <quote> Jumalan työtä tehdään yhdessä seurakunnan työntekijöiden ja vapaaehtoisten kanssa, hän sanoo.</quote>
 <subtitle>Pappi tai näyttelijä</subtitle>
Hengelliset asiat olivat Poroputaalle tärkeitä jo lapsena. Hän haaveili papin tai näyttelijän ammatista. Näyttelijähaaveet kuitenkin jäivät. Kallion lukiossa vahvistui kutsumus kirkon työhön. Yliopistossa Poroputaan tohtoriopintojen pääaineina olivat kasvatustiede ja teologia. Papiksi hänet vihittiin 2002.
 Hakunilan kirkkoherraksi Poropudas valittiin viime elokuussa.
 Vaikka Poropudas valitsi lopulta papin ammatin, se ei ole hirveän kaukana näyttelijän työstä. Alttarilla ollaan kuin näyttämöllä ja siellä noudatetaan käsikirjoitusta.
 <quote> Jumalanpalvelus on pyhä näytelmä, joka etenee kuin teatteriesitys.</quote>
 Poropudas sanoo, että papiltakin odotetaan tiettyä roolia.
 <quote>Mutta pappi ei ole näyttelijä, joka muuntautuu joksikin toiseksi. Pappi on syvästi oma itsensä, hän sanoo.</quote>