<title>Tällä tuotteella S-ryhmä takoo rahaa – nyt K-kaupatkin saivat käsiinsä</title>
<lead>Uusi pizzatrendi näkyy yhä useammassa kaupassa ja ravintolassa.</lead>
S-ryhmään kuuluva HOK-Elanto kertoi loppukesästä, että se tuo pääkaupunkiseudulle rekkalasteittain uutta Italian herkkua. Kyse on esipaistetun pizzapohjan tyylisestä pinsasta . HOK-Elanto laski , että pinsapohjien myynti vastasi jopa 50 prosenttia kaikkien esipaistettujen tuotteiden myynnistä.
Helsingin Uutiset kertoi elokuussa, että hittituotteen takana on S-ryhmän tuotekehityksessä mukana oleva Anne-Maria Mikkonen , joka törmäsi italialaiseen tuotteeseen ruotsalaisessa ruokakaupassa. Pinsapohja olikin useita kuukausia S-kauppojen "yksinoikeus", eikä kilpailijoilta löytynyt vastaavaa tuotetta.
 Nyt myös K-kaupat ovat saaneet vastaavanlaisen tuotteen valikoimiinsa. Tuotteen myynnistä ei ole julkaistu tarkkoja lukuja.
 <quote>Pinsapohjat ovat olleet myynnissä K-ruokakaupoissa lokakuusta alkaen ja tuotteella on ollut kovasti kiinnostusta.</quote>
 Pinsapohjia on tällä hetkellä saatavana noin 700 K-ruokakaupasta ympäri Suomen, Keskon viestinnästä kerrotaan Helsingin Uutisille .
 Pinsa eroaa tavallisesta pizzasta kuohkeudellaan. Pohjassa käytetään vehnäjauhojen lisäksi maissi- ja riisijauhoja, jotka tuovat rakenteeseen ilmavuutta.
 Pinsa trendaa myös ravintoloissa. Helsingissä tunnetuimpia ponsaa myyviä ravintoloita on Uuno-ketju. Myös Mikael Gabrielin nimeä kantava virtuaaliravintola on myynyt kotiinkuljetettuja pinsoja.