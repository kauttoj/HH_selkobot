<title>Poliisi tarkasti takseja Vantaalla – yli puolessa puutteita</title>
<lead>Viranomaisten valvontaiskun kohteena oli 45 taksia Helsinki-Vantaalla ja Tikkurilassa. Jopa 27:ssä oli huomautettavaa.</lead>
Helsinki-Vantaan lentoasemalla ja Tikkurilassa järjestetyssä viranomaisten yhteisvalvonnassa tarkastettiin 4. syyskuuta 45 taksia, joista 27:ssä löytyi huomautettavaa.
 Yleisin puute oli se, ettei taksissa ollut esillä kuljettajan nimitietoa eikä luvanhaltijan nimeä ja yhteystietoja.
 Poliisi määräsi valvontaiskun aikana kaikkiaan 20 seuraamusta. Liikennevirhemaksuja annettiin 15 pääosin luvanhaltijan ja kuljettajan tietojen puuttumisesta ja siitä, ettei taksiliikennelupa ollut mukana autossa.
 Viisi taksia sai sakot muun muassa kuljettajien ajopäiväkirjan puuttumisen vuoksi.
 Yhdeksässätoista tapauksessa kuljettajan nimi ei ollut matkustajan nähtävillä ja yhdessätoista taksissa matkustaja ei voinut nähdä luvanhaltijan nimeä ja yhteystietoja. Yhdentoista taksinkuljettajan ajopäiväkirja puuttui tai se oli täytetty puutteellisesti.
 Taksiliikennelupa tai sen jäljennös taas puuttui kahdeksasta taksista.
 Tarkastuksessa paljastui myös yksi tapaus, jossa kuljettajan ajolupa ei ollut voimassa, ja yksi tapaus, jossa taksiliikennelupa ei ollut voimassa.
 Myönteinen havainto oli se, että taksit olivat hyväkuntoisia ja taksinkuljettajan ajolupa löytyi yhtä lukuun ottamatta kaikilta tarkastetuilta kuljettajilta.
 Viranomaisten mukaan pieniä puutteita havaittiin silti liikaa.
 Yhteisvalvonnan järjestivät Itä-Uudenmaan poliisi, Liikenne- ja viestintävirasto Traficom, Verohallinto ja Etelä-Suomen aluehallintovirasto.
 Traficom tarkasti osaltaan, että lupa-asiat olivat kunnossa. Taksiliikenneluvan haltijan on huolehdittava siitä, että matkustajan nähtävillä on asianmukaiset hintatiedot, luvanhaltijan nimi- ja yhteystiedot sekä kuljettajan nimi.
 Verohallinnon harmaan talouden torjuntaan erikoistuneet verotarkastajat keräsivät tietoja taksiyrityksiltä ja kuljettajilta. Haastatteluilla pyrittiin selvittämään muun muassa palkanmaksuun, maksuliikenteeseen ja kalustoon liittyviä asioita.
 Työsuojeluviranomainen (ESAVI) valvoi työaikaa, palkkausta, vuosilomia, työterveyshuollon järjestämistä ja sitä, miten työntekijöitä on ohjeistettu väkivallan uhan varalle.