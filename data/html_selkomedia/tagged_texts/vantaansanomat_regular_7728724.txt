<title>Meksikolaisen Franciscon lakimies-tutkintoa ei hyväksytty Suomessa – uuden uran alku löytyi Vantaalta</title>
<lead>Yhdeksän vuotta Suomessa asunut Francisco Merida toivoo, että yritykset antaisivat ulkomaalaisille työntekijöille mahdollisuuden, vaikka suomen kieli ei olisi täydellistä.</lead>
Kymmeniä työhakemuksia, mutta ei yhtään vastausta. Tarina on tuttu monelle, myös Meksikosta kotoisin olevalle Francisco Meridalle , 41. Hän muutti Suomeen yhdeksän vuotta sitten entisen suomalaisen puolisonsa kanssa.
 Merida oli työskennellyt kotimaassaan lakimiehenä. Hän luopui hyvästä palkastaan sekä arvostetusta työstään eduskunnan parlamentin neuvonantajana. Meksikolainen koulutus ei anna oikeutta toimia lakimiehenä Suomessa.
 <quote> Tiesin tämän jo, ennen kuin muutimme Suomeen. Ajattelin, että etsin sihteerin tai assistentin töitä toimistosta.</quote>
 Merida oli hämmentynyt, kun yhtään vastausta työhakemuksiin ei tullut. Hän oli opiskellut suomen kieltä intensiivisesti vuoden ajan Helsingin kesäyliopistossa ja koki, että ymmärtää ja puhuu jo sen verran, että rohkenee hakea töitä.
 <quote> Olisi mukavaa, että työpaikoilta vastattaisiin edes jotain. En tiedä, miksi minulle ei vastattu.</quote>
 TE-toimistosta vinkattiin, että hakemusten perään kannattaa soittaa.
 <quote> Tämä oli minulle uutta. Meksikossa tämä ei ole tapana.</quote>
 Merida ymmärsi , että toimistotöihin pääseminen on vaikeaa, vaikka hän soitti työhakemustensa perään. Hän päätti rohkeasti hypätä uudelle alalle, kun huomasi, että HOK-Elanto etsii ravintolatyöntekijää.
 Merida sai vuonna 2018 paikan kauppakeskus Jumbon ravintolamaailmasta, jossa hän työskenteli Fafa`sissa. Kuukauden päästä hänet ylennettiin vuoropäälliköksi ja vuoden päästä liikepäälliköksi. Kahden viime vuoden ajan hän on työskennellyt ravintolapäällikkönä Helsingissä asema-aukiolla sijaitsevassa Hesburgerissa.
 <quote> Olen kiitollinen HOK-Elannolle, kun he antoivat minulle mahdollisuuden ja näkivät minussa hyvän työntekijän, vaikka suomen kieleni ei ollut täydellistä.</quote>
 Merida toivoo, että yritykset palkkaisivat rohkeammin ulkomaalaistaustaisia työntekijöitä.
 <quote> Toivon, että yritykset antaisivat mahdollisuuden oppia kieltä työtä tekemällä. Se ei varmasti aina ole helppoa, mutta kun lähdetään liikkeelle pikkuhiljaa ja annetaan mahdollisuus oppia, se onnistuu varmasti. Itse olen oppinut suomen kieltä paljon juuri työelämässä.</quote>
 Merida tietää, että suomen kieli ei ole helppoa oppia. Haastattelu onnistuu suomen kielellä erinomaisesti, vaikka hän itse kokee, että voisi puhua vieläkin paremmin.
 <quote> Ajattelen, että jos muutat ulkomaille, on tärkeää oppia maan kieltä. Oma asenne kieltä kohtaan on myös tärkeää. Minä haluan oppia joka päivä lisää.</quote>
 Helsingissä Malmilla asuvan Merida äidinkieli on espanja. Työkieli Hesburgerissa on tällä hetkellä englanti, sillä 80 prosenttia työntekijöistä on ulkomaalaistaustaisia.
 Lapsilleen, kahdeksanvuotiaalle tyttärelle ja kolmen kuukauden ikäiselle pojalle, Merida puhuu espanjaa. Hän haluaa kehittää suomen kieltä päivittäin esimerkiksi lukemalla uutisia.
 <quote>Meillä Hesburgerissa on töissä ihmisiä useista eri maista, mutta jokainen on opetellut palvelemaan asiakkaita suomen kielellä. Kannustan kaikkia opiskelemaan suomea. Kun ymmärrät kieltä, ymmärrät myös kulttuuria paremmin.</quote>
 Merida nauttii elämästään Suomessa eikä toistaiseksi haaveile kotimaahan muutosta. Hän on myös onnellinen alanvaihdostaan.
 <quote> Haluan edetä urallani ja olen valmis tekemään töitä sen eteen, hän korostaa.</quote>
 Suomessa Merida arvostaa hiljaisuutta.
 <quote> Meksikossa bussipysäkillä joku juttelee sinulle aina. Hiljaisuus oli aluksi hämmentävää, mutta nyt nautin siitä.</quote>
 Merida kokee, että suomalaiset ovat kärsivällisiä huomatessaan, että keskustelukumppanin suomen kieli ei ole välttämättä täydellinen.
 <quote> Olen huomannut, että suomalaiset arvostavat, jos edes yrittää puhua suomen kieltä.</quote>