<title>Kuvat: Kuusijärven uudet savusaunat maksavatkin 3,3 miljoonaa – syynä yllättävät rakennuskustannukset</title>
<lead>Hintaan sisältyy neljän rakennuksen toteuttaminen.</lead>
Kuusijärven uusien savusaunojen ja pesutilarakennuksen hinta nousi. Saunahankkeen hinnaksi arvioitiin aiemmin 2,7 miljoonaa euroa. Nyt on selvinnyt, että summa ei riitä, vaan kokonaishinnaksi tulee 3,3 miljoonaa euroa.
Kuusijärvelle rakennetaan kaksi uutta savusaunaa, puku- ja pesuhuonerakennus sekä wc-tila, jonka viereen tulee infokatos.
 Hintaa nostaa kaupungin mukaan muun muassa se, että useita rakennuksia tehdään samanaikaisesti ja lähes koko ajan toiminnassa olevassa ympäristössä.
 Sauna- ja pesutilat rakennetaan nykyisen iso savusaunan viereen rantarinteeseen, joten ne tarvitsevat kestääkseen tukimuureja ja maanpaineseiniä.
 Puku- ja pesuhuonerakennus sekä toinen savusaunoista tulevat olemaan esteettömiä. Rakennukset yhdistyvät toisiinsa terassilla, joka lämmitetään talvisin, jotta kulkureitit eivät jäädy.
 Oman lisänsä hintaan tuo se, että tilojen ja materiaalien pitää kestää kasvavien kävijämäärien aiheuttamaa kulutusta.
 Puku- ja pesuhuonerakennus sekä savusaunat ovat yhteensä kooltaan 281 neliötä. Infokatos ja wc-tila on kooltaan 120 neliötä.
 Lämmintä wc-tilaa varten rakennetaan viemäröinti, siivous- ja tekninen tila. Wc-tilan viereen rakennettavassa infokatoksessa on tietoa alueen palveluista. Infokatokseen tehdään paanukatto, muihin rakennuksiin tulee kasvikatot.
 Neljän rakennuksen rakentaminen maksaa yhteensä noin 2,7 miljoonaa euroa. Loppuosa 3,3 miljoonan euron summasta koostuu kaupungille aiheutuvista suunnittelu- ja rakennuttamiskustannuksista.
 Rakennusten toteuttajaksi valittiin edullisimman urakkatarjouksen antanut VM Suomalainen Oy, alihankkijanaan Rakennusliike Lammi K & M Oy.