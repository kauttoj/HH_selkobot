<title>Korkeasaaren sisäänkäynti siirtyy</title>
<lead>Korkeasaaren saavutettavuus paranee lähivuosina. Eläintarha saa myös uuden sisäänkäynnin ja oman ratikkapysäkin.</lead>
Korkeasaaren sisäänkäynti muuttuu. Syynä on valmisteilla oleva Kruunusillat, eli siltaa pitkin kulkeva pikaratikka, jonka myötä eläintarha saa myös oman ratikkapysäkin. Vuonna 2027 Korkeasaareen pääsee pikaraitiovaunulla.
 Kruunusiltojen rakentamisen myötä Korkeasaaren pääsisäänkäynti siirtyy Mustikkamaalta Korkeasaaren puolelle. Uusi sisäänkäynti rakentuu Korkeasaaren pohjoisrantaan.
Ratikkapysäkin lisäksi eläintarha saa myös uuden lipunmyyntirakennuksen. Sen rakentaminen on jo alkanut. Rakennus valmistuu loppuvuodesta 2025.
 Lipunmyynnin lisäksi rakennukseen tulee kahvila ja terassi sekä nykyistä laajempi eläintarhan myymälä.
 Rakennuksen peruskivi muurattiin tämän viikon keskiviikkona, eli 23. päivä lokakuuta. Peruskiveen muurattiin Korkeasaaressa tehty aikakapseli, jonka sisälle säilöttiin muun muassa eläintarhan kartta, kuvia ja lista eläintarhan eläimistä muurauspäivänä.
 <quote> Korkeasaari on yksi Helsingin tunnetuimmista vierailukohteista ja uusi sisäänkäynti Kruunusiltojen kautta yhdistää saaremme entistä paremmin osaksi kaupunkia. Rakennuksesta tulee Korkeasaaren julkisivu uuden ratikkalinjan käyttäjille, Korkeasaaren toimitusjohtaja Sanna Hellström toteaa tiedotteessa.</quote>
 Uuden sisäänkäyntirakennuksen suunnittelussa ja materiaaleissa on suosittu ekologisia ja luontoa huomioivia ratkaisuja, kuten lintuturvallisia lasiseiniä, puurakenteita sekä viherkatto, joka maisemoi rakennuksen osaksi ympäristöä.
 Rakennuksen on suunnitellut AFKS Arkkitehdit Frondelius+Keppo+Salmenperä. Pääurakoitsija on Arkta Rakennuskultti.
 Kruunusillat on Laajasalon ja kantakaupungin välille rakennettava kymmenen kilometriä pitkä silta. Siltaa pitkin kulkevat raitiovaunut, kävelijät ja pyöräilijät.
 Reitille kuuluu kolme uutta siltaa. Sillat johtavat keskustasta Hakaniemenrannan kautta siltoja pitkin Korkeasaareen, josta reitti jatkuu Kruunuvuorenrantaan Laajasaloon.
 Helsingin kaupunginhallituksen konsernijaosto kuuli kokouksessaan tällä viikolla (21.10.) Korkeasaaren eläintarhan säätiön ajankohtaiskatsauksia.