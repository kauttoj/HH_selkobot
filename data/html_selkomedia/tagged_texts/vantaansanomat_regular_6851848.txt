<title>Kaupunki remontoi sisäilmaongelmista kärsiviä kouluja – näissä Vantaan kouluissa tehdään kesällä korjauksia</title>
<lead>Korjausten laajuus vaihtelee.</lead>
Vantaa teettää kuluvan kesän aikana merkittävämpiä sisäilmakorjauksia kaikkiaan kuudessa koulussa ja kolmessa päiväkodissa.
 Vantaa korjaa Kartanonkosken, Koivukylän, Kuusikon, Päiväkummun, Ruusuvuoren ja Sotungin kouluja. Korjausten laajuus vaihtelee.
 Useat koulut odottavat laajempaa peruskorjausta, ja kesän aikana tehtävien sisäilmakorjausten avulla varmistetaan, että tiloja voidaan käyttää ennen peruskorjausta.
 Kartanonkosken koulussa tehdään kunnostustöitä koko koulun alueella. Korjaukset liittyvät ilmanvaihtoon, rakennusautomaatioon, lattian pintojen uusimiseen ja muiden rakenteiden parantamiseen.
 Koivukylän koulussa tehdään tilamuutoksia ja vesivahinkokorjaus oppilashuollon tiloissa. Sen lisäksi kolmessa luokkatilassa sekä varastossa ja kokoelmahuoneessa tehdään korjauksia.
 Kuusikon koulussa korjataan kolmea luokkatilaa, neljää oppilashuollon tilaa sekä käytävää ja eteistä.
 Päiväkummun koulussa korjataan teknisen työn tilat sekä käytävää, aulaa ja muutamia sosiaalitiloja.
 Ruusuvuoren koulussa uusitaan lattiapintoja voimistelusalin puku- ja pesutiloissa sekä muutamissa käytävissä.
 Sotungin koulussa korjataan yksi tavanomainen luokkatila, sekä fysiikan ja kemian luokat ja näiden kokoelmahuone.
 Kesän sisäilmakorjaukset pyritään mitoittamaan sellaisiksi, että ne saadaan tehtyä loma-aikana. Jos remontin yhteydessä löytyy uusia vaurioita, ne korjataan mahdollisuuksien mukaan samalla kertaa.
 Koulujen lisäksi Vantaa teettää sisäilmakorjauksia kolmessa päiväkodissa.
 Lehdokin päiväkodissa korjataan yhden päädyn kahden ryhmän tilat päiväkodin ollessa suljettuna heinäkuussa.
 Louhelan päiväkodissa korjataan vaurioituneita väliseiniä ja tiivistetään rakenteita. Maarukan päiväkodin laaja sisäilmakorjaus jatkuu ja valmistuu kesän lopulla.
 Päiväkodeissa voidaan vain harvoin työskennellä sisäilmakorjausten aikana. Jos heinäkuun tauko ei riitä, päiväkoti toimii korjausten aikana väistötiloissa.