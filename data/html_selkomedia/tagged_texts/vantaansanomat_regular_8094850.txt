<title>Vantaa yrittää pelastaa koululaisten uimataidon uittamalla heitä koulujen loma-aikoina</title>
<lead>Koululaisten uimataito heikkenee, ja kaupunki haluaa kääntää suunnan.</lead>
Vantaa panostaa ensi vuonna koululaisten uimataidon parantamiseen. Vantaan liikuntapalveluiden liikuntapäällikkö Anton Ahonen kertoo kaupungin satsaavan 20 000 euroa koululaisten uimataidon parantamiseen ja uinninopetuksen kehittämiseen.
 Ahosen mukaan suunnitelmissa on järjestää esimerkiksi pop up -uimakertoja koulujen loma-aikoina.
 <quote> Saimme vasta hetki sitten tietää, että saamme lisärahaa koululaisuintien teemapäivien järjestämiseksi, joten suunnittelutyö siitä, mihin raha käytetään, on vasta alkamassa. Pop up -uimakerrat ovat yksi hyvä idea, Ahonen kertoo Vantaan Sanomille .</quote>
 <quote> Lisäksi alkuvuodesta otamme käyttöön Suomessa poikkeuksellisen uimaopetuksen hallinnointijärjestelmän ja arvioimme uinninopetuksen järjestämistapoja. Järjestelmän avulla voimme muun muassa seurata yksittäisen oppilaan uimataidon kehittymistä, hän jatkaa.</quote>
 Ahonen kokee erittäin tärkeänä panostaa vantaalaisten koululaisten uimataitoon, joka on tilastojen valossa heikentynyt viime vuosina. Maahanmuuttajataustaiset koululaiset ovat Ahosen mukaan yksi tärkeä kohderyhmä, jonka uimataitoa halutaan nykyisestä parantaa.
 <quote> Lasten uimataito ei ole koskaan aiemmin ollut Vantaalla näin suuri puheenaihe kuin tänä vuonna, hän toteaa.</quote>
 Vantaan Sanomat on syksyn aikana uutisoinut vantaalaislasten heikentyneestä uimataidosta.
Vantaalla uimaopettajan johdolla tapahtuvia koulu-uinteja järjestetään eskareista neljäsluokkalaisiin. Ahosen mukaan koulu-uinteja ei näillä näkymin olla lisäämässä 5.- ja 6.-luokkalaisille.
 <quote> Tiedämme myös tämän tarpeen, ja selvitämme, mihin kaikkeen lisäraha riittää.</quote>