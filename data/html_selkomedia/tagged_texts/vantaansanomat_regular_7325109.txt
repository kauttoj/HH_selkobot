<title>Uusi kierrätystapahtuma järjestetään Vantaalla – tarkoituksena helpottaa perheiden harrastusmahdollisuuksia</title>
<lead>Kampanja huipentuu puistojuhlaan 24. elokuuta, jolloin perheet voivat hakea tarvitsemiaan harrastusvälineitä asukastila Leinikistä.</lead>
Vantaan Pelastakaa Lapset ry toteuttaa yhdessä Vantaan Järjestörinki ry:n kanssa hyväkuntoisten liikuntavälineiden keräyksen Simonkylän asukastila Leinikissä.
 Tarkoituksena on edistää urheilu- ja harrastusvälineiden kierrätystä ja helpottaa kaikkien vantaalaisperheiden harrastusmahdollisuuksia.
 Kyse on lasten ja nuorten harrastus- ja urheilutarvikkeiden kierrätysviikon kampanjasta. Asukastilaan voi tuoda harrastusvälineitä 19.–23. elokuuta kello 9–18.
 Kampanja huipentuu tiedotteen mukaan maksuttomaan kierrätysviikon puistojuhlaan Leinikin piha-alueella Leinikkitie 22 D:ssä lauantaina 24. elokuuta kello 10–15. Tuolloin perheet voivat vapaasti hakea tarvitsemiaan urheilu- ja harrastetarvikkeita ilmaiseksi niin kauan kuin varusteita riittää.
 Puistojuhlassa on myös pientä piknik-syötävää ja ohjelmaa, kuten pihapelejä ja -leikkejä.
 Vantaan Pelastakaa Lapset ry on aiemmin tukenut vantaalaisten lasten ja nuorten harrastustoimintaa muun muassa seuramaksujen avulla.