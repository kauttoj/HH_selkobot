<title>Helsinkiin saapuvien turistien pelot voivat naurattaa – Matkailuyrittäjät kertovat, mikä kuva pitää aina saada ja mitä ei hennota syödä</title>
<lead>Vasta viisi vuotta pystyssä ollut Taiga Times palkittiin Helsingin matkailun edistäjänä.</lead>
Helsinkiläinen matkailuyritys Taiga Times vie turistit metsään ja saunan lauteille. Molemmat aktiviteetit tosin pelottavat: metsässä jännitetään karhua ja saunassa ei tahdottaisi olla alasti.
Metsään , kuten kansallispuistoon, pääseminen on kuitenkin peloista huolimatta monen tavoitteena.
 <quote> Ensin kysytään, että "onko täällä karhuja". Kun tämä asia on selvitetty, niin ihmetellään jokaisen oikeuksia. Tai miten metsässä voi olla sahat ja puutarvikkeet yhteiseen käyttöön? Miten ihmisiin luotetaan niin paljon? kertoo Taiga Timesin perustaja Kiia Meneses , 32, turistien mietteistä.</quote>
 Kyllä luotetaan, koska ollaan Suomessa. Matkailijat ihmettelevät myös Helsingin siisteyttä, hiljaisuutta, turvallisuutta ja juomakelpoista hanavettä.
 Taiga Timesin metsäretkille matkustetaan enintään kahdeksan hengen porukoissa. Opas noutaa retkellelähtijät autolla ja kuljettaa metsään.
 Siellä tutustutaan vuodenajasta riippuen sieniin, marjoihin tai molempiin. Lounas kuuluu retkeen, ja metsässä valmistetaan savulohikeitto. Opas kertoo luonnosta, eläimistä ja Suomesta. Retkestä riippuen ohjelmassa voi olla myös uintia ja saunomista.
 Oppaana toimii yrityksen toinen perustaja, Jeff Meneses , 34, joka on Kiian aviomies. Pariskunta tutustui Australian Melbournessa, kun molemmat olivat maassa työviisumin turvin. Lopulta Jeff palasi kotimaahansa Kanadaan ja Kiia Suomeen.
 Muutaman vuoden pari eli etäsuhteessa tehden yhteisiä matkoja, kunnes Jeff muutti Kiian luo Suomeen. Täällä hän opiskeli englannin kielellä eräoppaaksi.
 Retkillä kieli on myös englanti. Asiakkaita on eniten Yhdysvalloista ja englanninkielisistä maista, mutta retkille voi osallistua kuka vain.
 Taiga Timesin suosituimpia retkiä ovat Liesjärven kansallispuiston koko päivän metsäretki sekä puolen päivän retki Porkkalanniemen merellisissä maisemissa. Puolen päivän retki maksaa 109 euroa ja koko päivän retki 149 euroa.
 Kiia kertoo yhdysvaltalaisten olevan valmiita maksamaan retkistä. Kun matkustetaan kaukaa, moni haluaa saada oikeanlaisen Suomi-kokemuksen. Taiga Times haluaa retkien olevan myös laadukkaasti ja vastuullisesti toteutettu. Kaikki tämä maksaa, mutta asiakkaat myös odottavat kokemukselta laatua.
 Panostus on tuottanut tulosta, sillä Taiga Timesilla on matkailijoiden Tripadvisor-sivustolla arvosteluna viisi tähteä viidestä. Yritys palkittiin myös hiljattain Helsingin matkailusäätiön tunnustuksella.
 Yrityksen perustaminen oli jännittävää, mutta myös luontevaa. Kiia oli opiskellut Suomeen palattuaan matkailun liikkeenjohdon restonomiksi ja Jeff oli tuore eräopas.
 <quote> Mietimme ensin, että pitäisikö meidän tehdä pari vuotta alan töitä ennen kuin perustaisimme oman firman. Tuntui kuitenkin järkevämmältä perustaa suoraan oma yritys. Olimme tottuneita opiskelijabudjettiin eikä meillä ollut sitoumuksia, kuten asuntolainaa tai lapsia. Vakityöstä olisi voinut olla vaikeampaa hypätä yrittäjäksi, Kiia toteaa.</quote>
 Alku oli hankalaa. Molemmat joutuivat samalla tekemään myös muita töitä. Vuonna 2019 perustettu yritys sai osansa koronan turistikadosta.
 Viime vuonna pariskunta pystyi kuitenkin nostamaan yrityksestä jo jonkin verran palkkaa. Tänä vuonna tilanne on ollut vielä parempi, ja palkkaa voidaan nostaa yrityksestä joka kuukausi.
 <quote> Myynnillisesti paras kuukautemme oli tämän vuoden elokuu. Silloin teimme myyntiä yli 20 000 euroa.</quote>
 Koska kysyntä oli kesällä suurta, osalle asiakkaista jouduttiin myymään ei-oota. Retkellelähtijöitä olisi ollut enemmän kuin mitä pieni yritys pystyi toteuttamaan.
 Taiga Timesiin hankittiin toinen auto, jotta päivän aikana voitiin tehdä kaksi retkeä yhden sijaan. Jeffin lisäksi myös muutama muu opas on vetänyt retkiä.
 Eniten kysyntää on toukokuusta syyskuuhun. Myös joulun alla moni matkailija suuntaa Helsinkiin.
 Toimistotyöt ovat Kiian vastuulla. Ne hän tekee kotoa käsin. Tällä hetkellä pariskunta viettää kesälomaansa Guatemalassa. Viiden viikon loma päätetään Yhdysvaltoihin, jossa pariskunta osallistuu Jeffin siskon häihin.
 Matkaileva pariskunta ymmärtää turistien tarpeita. Heiltä saa kattavat vinkit esimerkiksi Helsingin saunoista. Alastomuutta karttaville turisteille he suosittelevat sekasaunoja, joissa voi olla uimapuku päällä. Usein heiltä kysytään myös klassista matkailukysymystä.
 <quote> Meiltä kysytään, mikä alue Helsingissä on oikea turistiloukku. Eli mistä saa vaikka huonoa ruokaa, koska alue on turisteille suunnattu. Kerron, että Helsingissä sellaista aluetta ei ole. Kaikki ravintolat ovat suunnattu paikallisille eli niissä voi hyvillä mielin syödä.</quote>
 Suomalainen ruoka kiinnostaa muutenkin matkailijoita, ja vinkkejä kysellään paljon.
 <quote> Moni haluaa maistaa lohikeittoa. Muikut vähän jännittävät, koska ne tuntuvat omituisilta. Osa taas ei halua missään nimessä maistaa "joulupukin apuria" eli poroa.</quote>
 Metsässä moni taas epäröi, voiko marjoja ja sieniä oikeasti syödä.
 Moni Helsinkiin saapuva on jo kolunnut maailmaa. Taiga Timesin tyypillinen matkaaja on aikuinen joka matkustaa ilman lapsia. Joko lapset ovat jo lentäneet pesästä tai niitä ei vielä ole.
 Helsinkiin tullaan usein kahdeksi päiväksi. Kun kaupunki on nähty ja museot koluttu, kaivataan luontoon tai kevyttä puolen päivän ohjelmaa. Taiga Timesin retket sopivat tähän tarpeeseen täydellisesti.
 Monelle on tärkeää päästä kokemaan sauna. Toinen tärkeä asia on tulla kuvatuksi veden äärellä. Miksiköhän?
 <quote> Saatetaan asua itse suurkaupungin sykkeessä, jossa vettä ei ole. Vesielementti halutaan kuvaan, oli kyseessä meri tai järvi.</quote>
 Kun Taiga Times on tehnyt kustomoituja retkiä, osaa toiveista on ollut vaikeaa toteuttaa. Heiltä on toivottu esimerkiksi revontulia.
 Yksi syy miksi Taiga Times on olemassa on se, että Kiia ja Jeff näkivät pääkaupunkiseudussa matkailukohteena potentiaalia. Aina ei tarvitse lähteä Lappiin.
 <quote> Kun matkailin paljon ja tulin välissä kotiin, ymmärsin miten hieno paikka Suomi on. Halusin edistää maan matkailua. Koska olemme Jeffin kanssa intohimoisia retkeilijöitä, halusimme yhdistää taitomme yrityksessämme. Tajusimme, että voisimme viedä matkailijoita retkille Helsingistä.</quote>