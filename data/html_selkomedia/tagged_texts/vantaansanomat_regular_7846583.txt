<title>Kaupunki: Kuusijärvellä ei saa pian edes uida – Käytössä on vain nuotiopaikka</title>
<lead>Päärakennuksen remontista on ollut puhetta. Yllätyksenä saattaa tulla se, että sulku koskee myös uimarantaa.</lead>
Kuusijärven palvelut suljetaan korjaustöiden ja uusien savusaunojen rakentamisen vuoksi marraskuun alussa. Marraskuun aikana Kuusijärvellä ei pääse edes uimaan.
 Marraskuun alussa suljetaan kaikki savusaunat sekä uimaranta-alue, joka käsittää laiturit, avannon, nurmikentän, leikkipaikan sekä ulkopukukopit rannalla ja leikkipaikan takana.
 Myös päärakennus sähkösaunoineen ja ravintolapalveluineen menevät kiinni. Palvelut pidetään suljettuina korkeintaan marraskuun loppuun 2024 saakka.
 Savusaunojen rakentamisen lisäksi Kuusijärvellä tehdään maalämmön korjaus- ja laajennustöitä. Niiden aikana alueelle ei saada normaaliin tapaan lämmintä vettä.
 Marraskuisen remontin aikana nykyisissä päärakennuksen sähkösaunoissa, pesutiloissa ja kahvilassa tehdään kunnostustöitä.
 Vantaan kaupungin kohdevastaava Anniina Laitala kertoo, että saunoissa uusitaan kiukaita ja lämmitysjärjestelmää korjataan. Myös savusaunoja kunnostetaan.
 <quote>Kunnossapitotöillä haluamme varmistaa, että muun muassa suihkuvesi ja sähkösaunat pysyvät jatkossa lämpiminä asiakkaillemme koko aukiolon ajan.</quote>
 Ulkoilijoille muutos näkyy jo nyt.
 <quote>Uusien rakennusten kohdalta kulkeva esteetön rantareitti on suljettu turvallisuussyistä, Laitala sanoo.</quote>
 Rantareitin sulku kestää pidempään eli kesäkuuhun 2025 saakka. Pidempi sulku johtuu siitä, että reitin varrelle rakennetaan parhaillaan uusia savusaunoja ja pesutilarakennusta.
 Talviuintiharrastajien käytössä oleva lämmin pukutila Karhunpesä on suljettuna vähintään joulukuun loppuun 2024 saakka, koska rakennus on rakennustyömaan alueella.
 Nuotiopaikka järven itäpuolella on avoinna normaalisti. Nuotiopaikalle pääsee savusaunojen takaa kulkevaa reittiä pitkin. Alueen muut ulkoilureitit ja yleinen wc-kontti pysäköintialueen reunalla ovat normaalisti ulkoilijoiden käytössä.