<title>Kauppakeskus Jumbo-Flamingon nimi muuttuu</title>
<lead>Kokonaisuus on jatkossa Jumbo. Flamingo säilyy hotellin ja kylpylän nimissä.</lead>
Pakkalassa sijaitsevan Jumbo-Flamingon nimi vaihtuu Jumboksi, kertoo kauppakeskus tiedotteessaan.
 Samalla Jumbon logo muuttuu hieman.
 Kauppakeskuksen mukaan osa ihmisistä kokee menevänsä Jumboon ja osa Flamingoon. Nimen ja visuaalisen ilmeen muutoksella haluttiin viestiä, että ne kaikki löytyvät saman katon alta.
 Flamingo ei katoa kokonaan, vaan se säilyy jatkossakin hotellin ja kylpylän nimissä.
 Nimen muutos liittyy uudistukseen, joka valmistuu ensi lauantaina. Uudistuksessa lisättiin esimerkiksi viheralueita, oleskelutiloja ja tapaamispaikkoja eri puolille kauppakeskusta.
 Kauppakeskuksessa on kaksi hypermarkettia ja noin 170 liikettä mukaan lukien ravintolat, kahvilat, kylpylä, hotelli ja viihdepalvelut.
 Jumbo avattiin 1999 ja viihdekeskus Flamingo 2008. Vuonna 2019 ne yhdistyivät Jumbo-Flamingoksi.
 Kauppakeskusyhdistyksen mukaan Jumbo on myynniltään Suomen suurin kauppakeskus.