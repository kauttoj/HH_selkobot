<title>Helsinkiläisessä ravintolassa joutuu maksamaan sadan euron varausmaksun</title>
<lead>Ravintola Demo muutti uusiin tiloihin. Samalla se otti käyttöön illallispöytien varausmaksun.</lead>
Michelin-ravintola Demo muutti vähän aikaa sitten Ruoholahteen. Demo on Suomen palkituin ravintola. Sillä on ollut Michelin-tähti vuodesta 2007 lähtien.
 Se on ottanut käyttöön sadan euron varausmaksun, joka hyvitetään illallisen loppulaskussa. Jos asiakas ei tule paikalle eikä peru varaustaan kahta vuorokautta etukäteen, maksu jää ravintolalle.
 <quote>Maailmalla huippupaikoissa sama käytäntö on ollut jo pitkään. En tiedä miksi sitä ei ole Suomessa aikaisemmin ollut käytössä. Ainakin Helsingissä on yleistä, että tehdään varaus moneen paikkaan. Sitten varauspäivänä päätetään, mihin mennään syömään. Aina varauksia ei edes peruta, ravintoloitsija Tommi Tuominen sanoo.</quote>
 <quote>Jos asiakas ei tulekaan syömään, ainakin osa hänen ruokiinsa varatuista raaka-aineista menee usein hukkaan. Se ei ole ekologista eikä kestävän kehityksen mukaista. Lisäksi kaikki esivalmistelut tehdään silloin turhaan.</quote>
 Ravintolatoimenjohtaja Katariina Sommerschieldin mielestä varausmaksuun kannattaa suhtautua samalla tavalla kuin leffalippuun tai hammaslääkärikäyntiin.
 <quote> Ei niitä varata ja sen jälkeen vain jätetä käyttämättä ilman maksua, hän sanoo.</quote>
 Tuominen on yrittänyt saada myös muita ravintoloita ottamaan varausmaksun käyttöön.
 <quote> Moni pelkää, että tämän takia viimeisetkin asiakkaat lopettavat ravintolassa käymisen. En usko, että näin tapahtuu. Jos asiakas peruu varauksen ajallaan, hän saa varausmaksun kokonaan takaisin. Tai kun hän tulee syömään, varaus hyvitetään laskussa kokonaan. Asiakkaan kannalta on kiva, kun laskusta osa on jo maksettu, Tuominen sanoo.</quote>
 Juttu on osa Avecmediassa julkaistua pidempää juttua. Se on lyhennetty ja muutettu selkokielelle. Voit lukea alkuperäisen jutun täältä .