<title>Käytätkö HSL-matkakorttia? Muista muutos, joka tulee voimaan jo parin viikon päästä</title>
<lead>HSL-matkakortin lataaminen netissä rajoittuu 16.10. ja loppuu väliaikaisesti kokonaan vuoden lopussa.</lead>
Jos haluat ladata HSL-matkakortillesi arvoa netissä, kannattaa tehdä se parin seuraavan viikon aikana. Mahdollisuus arvon nettilataukseen nimittäin päättyy 16. lokakuuta.
 Tämän jälkeen matkakortille voi vielä ladata kausilippuja verkossa, mutta sekin loppuu 31. joulukuuta.
 Kyseessä on väliaikainen muutos, mutta ei ole vielä tiedossa, milloin matkakorttia voi taas ladata verkkokaupassa.
 Verkkokaupasta ostettua arvoa tai kausilippua ei tällä hetkellä voi siirtää kortille uusilla kortinlukijoilla, joita on jo noin kolme neljäsosaa.
 Netistä ostettu lippu tai arvo pitää siirtää HSL-kortille näyttämällä korttia vanhalle lukijalle tai automaatille ensimmäisellä käyttökerralla ostamisen jälkeen. Siirron voi tehdä myös R-kioskeilla, Alepoissa, S-marketeissa ja Prismoissa ilman palvelumaksua.
 HSL vakuuttaa tiedotteessaan, että tarkastusmaksua ei kuitenkaan peritä, vaikka kulkuvälineessä olisikin uusi lukija. Tällöin tarkastaja voi siirtää arvon tai lipun kortille.
 HSL kertoo, että matkakorttia käyttää enää 23 prosenttia matkustajista. 77 prosenttia käyttää sovellusta.