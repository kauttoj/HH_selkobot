<title>HOK-Elanto palkkaa yli 100 työntekijää uuteen keräilykeskukseensa Vantaalla</title>
<lead>Kymmenien miljoonien eurojen keräilykeskus aloittaa toimintansa Veromiehessä kesän aikana.</lead>
HOK-Elanto etsii yli sataa työntekijää Vantaalla. Työntekijöitä tarvitaan uuteen ruuan verkkokaupan keräilykeskukseen.
 Keräilykeskus aloittaa toimintansa kesän aikana. Se sijaitsee Veromiehessä osoitteessa Manttaalitie 8. Se on lähellä kehä kolmosta ja lentoasemaa.
 Keräilyeskus työllistää yli 200 logistiikkatyöntekijää. Heistä suurin osa työskentelee uudenlaisessa työssä kolmessa vuorossa. Tehtävä yhdistää myymälässä tehtävän keräilytyön ja logistiikka-alan varastotyön.
 Keskus on suurelta osin automatisoitu. Ihmisten kanssa siellä työskentelee yli 100 keräilyrobottia.
 Kokoaikaisten vakityöntekijöiden haku on käynnissä 26. maaliskuuta saakka. Työskentely alkaa aikaisintaan toukokuussa.
 Keräilykeskus on HOK-Elannolta kymmenien miljoonien eurojen investointi, jolla se varautuu ruuan verkkokaupan kasvuun lähivuosina. Sieltä toimitetaan asiakkaiden verkkokauppatilauksia pääkaupunkiseudulle ja lähikuntiin. Keskus palvelee päivittäin tuhansia kotitalouksia. Keräilykeskuksen avulla HOK-Elanto pystyy tuplaamaan nykyisen toimituskapasiteettinsa.