<title>Roihuvuoressa kasvaneella räppärille 10 000 euron palkinto</title>
<lead>Palkinto myönnetään tunnustuksena ansiokkaasta työstä suomalaisen rap-musiikin saralla.</lead>
Uudenmaan taidetoimikunta on myöntänyt vuoden 2024 alueellisen taidepalkinnon Eugene Mokululle eli rap-artisti, laulaja ja lauluntekijä Ege Zululle. Palkinto myönnetään tunnustuksena ansiokkaasta työstä suomalaisen rap-musiikin saralla, toimikunta kertoo tiedotteessa.
 Palkinnon suuruus on 10 000 euroa.
 Omintakeinen sointi ja rytmi sekä omasta elämästä ammentavat lyriikat ovat taidetoimikunnan silmissä Ege Zulun vahvuuksia.
 <quote>Ege Zulu on noussut muutamassa vuodessa suomalaisen musiikin tekijäkaartiin positiivisena ja kunnianhimoisena uuden sukupolven räppärinä, tiedotteessa todetaan.</quote>
 Helsingin Roihuvuoressa kasvaneesta Ege Zulusta on tullut merkittävä esikuva etenkin itähelsinkiläisille nuorille, taidetoimikunta lisää.
 <quote>Ege Zulun Oi maamme Helsinki ja Mammanpoika esittelevät aidoimmillaan hänen osaamistaan rytmisenä musiikintekijänä ja taidokkaana ajankuvan välittäjänä itähelsinkiläisen nuoren lähtökohdista, suitsutus jatkuu.</quote>
 Uudenmaan taidetoimikunta on Taiteen edistämiskeskuksen asiantuntijaelin, joka päättää alueensa apurahoista ja taidepalkinnoista.
 Alueellinen taidepalkinto jaetaan taiteilijalle, taiteilijaryhmälle tai taiteilijayhteisölle, joka on edistänyt taiteen näkyvyyttä ja asemaa omalla alueellaan sekä lisännyt taiteeseen liittyvää keskustelua ja kiinnostusta