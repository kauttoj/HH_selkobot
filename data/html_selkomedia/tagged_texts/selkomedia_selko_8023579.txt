<title>Julkisen liikenteen hinnat nousevat pääkaupunkiseudulla</title>
<lead>HSL nostaa lippujen hintoja ensi vuoden alussa.</lead>
HSL nostaa pääkaupunkiseudun joukkoliikenteen lippujen hintoja ensi vuonna. Hinnat nousevat keskimäärin kahdeksan prosenttia.
 HSL:n hallitus päätti asiasta tiistaina aamulla.
 Hallitus valitsi, nousevatko hinnat kuusi vai kahdeksan prosenttia. Kumpikin vaihtoehto sai seitsemän ääntä. Tasapelin vuoksi puheenjohtajan ääni ratkaisi. Kahdeksan prosentin korotus voitti.
 HSL:n hallituksen puheenjohtaja oli vielä tässä kokouksessa helsinkiläinen Matias Pajula kokoomus-puolueesta. Seuraavaksi puheenjohtajaksi on valittu helsinkiläinen Nina Suomalainen . Myös hän kuuluu kokoomukseen.
 <subtitle>Isoja korotuksia hintoihin</subtitle>
Eniten nousevat kahden vyöhykkeen sarjalippujen hinnat. Ne nousevat yhdeksän prosenttia.
 Vähiten nousevat kolmen vyöhykkeen kerta- ja sarjalippujen hinnat. Ne nousevat seitsemän prosenttia.
 Kolmen vyöhykkeen sarjalippu nousee jo yli sadan euron. Uusi hinta on 107,70 euroa. Vanha hinta on 99,40 euroa.
 Neljän vyöhykkeen kausilippu maksaa ensi vuonna jo 118,80 euroa. Tänä vuonna hinta on ollut 109,70 euroa.
 Saataville tulee myös uusi lähimaksulippu. Se on seitsemän prosenttia kalliimpi kuin tavallinen kertalippu.
 <subtitle>Uusi vyöhyke</subtitle>
HSL perustaa myös uuden E-vyöhykkeen. Se korvaa osan nykyisestä D-vyöhykkeestä.
 Tarkoituksena on, että Järvenpää ei hyödy HSL:stä. Järvenpää ei kuulu HSL:ään. Kaupunki ei siis maksa HSL:lle siihen kuulumisesta. Silti sen alueella voi matkustaa HSL:n lipulla.
 E-vyöhykkeen perustamisen jälkeen Järvenpäästä Helsinkiin matkustaminen maksaa paljon enemmän kuin nyt. Uusi viiden vyöhykkeen kausilippu maksaa 145,10 euroa. Tällä hetkellä kausilipun hinta Järvenpäästä Helsinkiin on 99,40 euroa.
 Kertalippu E-vyöhykkeeltä Helsinkiin maksaa 5,90 euroa. Lähimaksulla se maksaa 6,30 euroa.
 Kertalipun hinta nousee paljon. Tällä hetkellä ABCD-kertalippu maksaa 4,50 euroa.
 Vielä ei ole varmaa, mitkä alueet siirretään uudelle E-vyöhykkeelle. Asiasta päätetään myöhemmin. Uusi alue koskee kuitenkin Järvenpään lisäksi Tuusulan ja Sipoon pohjoisosia.
 HSL nostaa lippujen hintoja, koska sen taloustilanne heikkenee.