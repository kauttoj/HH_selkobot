<title>Uusi kauppa avasi ovensa nuupahtaneella aukiolla – Yksi asia mietityttää asiakkaita</title>
<lead>Malminkartanonaukiolle avattiin viime viikolla uusi kauppa.</lead>
Malminkartanonaukiolla sijaitsevaan liiketilaan avattiin uusi kauppa viime viikon sunnuntaina. Al Fateh Market Malminkartano on itämaisia elintarvikkeita myyvä liike.
 Nuupahtaneen oloisella aukiolla oleva liiketila ehti olla pitkään tyhjillään. Kaupan avaaminen aiheutti alkuviikolla asukkaissa kiinnostusta. Liettuasta kotoisin oleva Anatolij Rodinov , 39, kävi heti alkuviikosta tarkastamassa valikoiman.
 <quote>Kävimme ihan vaan katsomassa, kun huomasimme, että tällainen on avattu. Myynnissä näyttää olevan paljon mereneläviä. Kaikkia hintoja ei ollut vielä esillä, joten emme ostaneet nyt mitään.</quote>
 Vaimo Natalia Rodinov , 28, sanoo kiinnittäneensä huomiota isoihin, 20-kiloisiin riisipakkauksiin.
Al Fateh Market on uusi tuttavuus Malminkartanossa. Liikkeen omistaja, Pakistanista kotoisin oleva Usman Khadim sanoo, että Malminkartanon kaupan avaamisen myötä Pihlajamäen kauppa suljettiin. Tila toimii jatkossa varastona.
 <quote> Pihlajamäessä ei ollut riittävästi asiakkaita. Koronan jälkeen myynti tippui tosi paljon. Täällä on isommat tilat.</quote>
 Khadim uskoo, että Malminkartanossa asiakkaita riittää. Liiketila on myös noin puolet edellistä isompi. Tilaa on nyt yli 400 neliötä.
 <quote>Tämä alue on meille uusi, mutta pikkuhiljaa, sanoo yhdessä pakistanilaisen vaimonsa liikettä pyörittävä Khadim. Pariskunnalla on vastaavanlainen liike vielä Malmilla.</quote>
 Malminkartanossa asuva Anni Tripathi , 32, sanoo huomanneensa tullessaan junalta, että kauppa on avannut ovensa. Erityisesti intialaiset elintarvikkeet ja kasvisruoanlaittoon liittyvät tuotteet kiinnostavat.
 <quote>Olen tosi onnellinen, että täällä on paljon intialaista. Leppävaarassa Espoossa on hyvä kauppa, mutta se on vähän kaukana. Itämaisissa kaupoissa on usein turkkilaista.</quote>
 Intialaisen miehen kanssa naimisissa olevaa Tripathia kiinnostavat muun muassa riisihiutaleet ja makeat snackit.
Tämän viikon alkupuolella kauppa näytti vielä hieman karulta ja keskeneräiseltä. Hyllyjen reunoissa ei kaikkialla ollut vielä suomenkielisiä nimiä. Khadim sanoo, että tekstejä laaditaan parhaillaan.
 <quote> Päätimme, että tuotteiden nimet tulevat sekä suomeksi että englanniksi. Täällä käy niin paljon ihmisiä, jotka puhuvat englantia, Khadim toteaa.</quote>
 Varsinaiset avajaiset pidetään 1. päivä marraskuuta.
 Kaupan erikoisuus on omistajan mukaan se, että tavallisesti itämaiset kaupat ovat keskittyneet yhden maan tuotteisiin. Malminkartanon kaupasta ovat edustettuina Karibia, Aasia ja Afrikka.
 <quote> Täältä pystyy ostamaan myös afrikkalaista ruokaa. Asiakas joutuu usein menemään moneen eri kauppaan, jotta saa haluamansa. Meiltä löytyy kaikkia.</quote>
 Kiinalaisia elintarvikkeita ei tosin vielä ole, mutta niitäkin otetaan, jos kysyntää on.
 Sosiaalisessa mediassa on pohdittu sitä, miten Malminkartanoon sekä sen lähelle keskittyneille itämaisille kaupoille käy. Malminkartanoon tulleeseen kolmanteen itämaiseen kauppaan suhtauduttu pääasiasiassa hyvin, mutta moni pohti, riittääkö kaikille asiakkaita.
 <quote> En tiedä onko näin monelle kaupalle tarvetta. Kannelmäessä sekä (Vantaalla) Myyrmäessäkin on useampi itämainen kauppa, pohtii kauppaan tullut Miriam Hightower , 37.</quote>
 Hän arvelee, että jopa kolmen itämaisen kaupan pakkaantuminen Malminkartanoon johtuu siitä, että alueella asuu paljon ulkomaalaistaustaisia.
 Samaa kauppojen menestymisestä pohtii aukion yläpuolella sijaitsevassa talossa asuva, kauppaan tutustumaan tullut Paula , 65.
 <quote>Alepa on hyvä, mutta ilahduttavaa, että tänne saadaan uutta liiketoimintaa ja tarjontaa. Tila oli pitkään tyhjillään.</quote>
 Kaupan tila on tosiaan ollut viime vuosina vähäisellä käytöllä. Vuoteen 2014 asti siinä toimi kumppanuustalo Horisontti. Välillä se toimi Malminkartanon nuorisotalon väistötilana. Viime vuonna Forum Virium tarjosi tilaa asukastilaisuuksiin.
Alepa ja muutama ravintola ovat sen sijaan toimineet aukiolla pitkään.
 Malminkartanonaukiolla avattiin vasta lokakuussa entisen R-kioskin tilaan itämainen Koto Market. Junaradan toisella puolella Luutnantinaukiolla toimii Amina Bazar. Malminkartanon Tuohiaukiolla vuoden päivät ollut romanialalinen kauppa muutti Pikku Huopalahteen vuosi sitten. Omistajan mukaan syynä oli isommat tilat.
 Hightower on tullut markettiin ostamaan pakasteena olevaa luullista halal-lampaanlihaa. Lähes kahden kilon pakkaus kiinnostaa.
 <quote>Se tulee myös halvemmaksi. Yleensä lihaa myydään pienemmistä pakkauksissa.</quote>
 Aasialaiseen ruokaan mieltynyt Hightower käyttää ruoissaan paljon mausteita. Mausteiden ja yrttien hinnat vaikuttavat hänestä selvästi halvemmilta kuin muualla. 25-grammaisten kuivattujen mausteiden hinnat vaihtelevat reilusta eurosta lähes kahteen euroon.
 Kaupan valikoimaan kuuluu pääasiassa kuivatuotteita, kuten riisiä 20 kilon pusseissa sekä sata erilaista papua ja linssejä. Kaikki liha on pakasteena ja halal-teurastettua. Kanaa tulee Suomesta, Ukrainasta ja Hollannista. Vuori, lammas ja nauta ovat Khadinin mukaan kokonaan Suomesta. Kalan alkuperä on Suomi, Hollanti ja Norja.
 Kaupan ehkä suosituin hyllyväli on intialaiset snackit eli välipalat. Niitä on Khadimin laskujen mukaan noin 300 erilaista.
 Ensi viikosta alkaen marketin erilliseen kylmäkaappiin tulee tuoretuotteita: vihanneksia, yrttejä ja hedelmiä. Myynnissä on esimerkiksi bataattia ja perunan kaltaista edosta. Kasvikset tulevat pääasiassa Hollannista, Etelä-Amerikasta ja Aasiasta.
 Khadim näyttää puhelimestaan omenan näköistä näköistä pompsteria, afrikkalaista keittobanaania, papayaa ja karvaskurkkua Intiasta. Hedelmiä tuodaan Etelä-Amerikasta, Kuubasta ja Dominikaanisesta tasavallasta.