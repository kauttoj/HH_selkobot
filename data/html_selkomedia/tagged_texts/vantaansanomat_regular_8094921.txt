<title>Vantaalle rakennetaan keskusta, jossa voi pelata maailman suosituimpia lajeja ympäri vuoden</title>
<lead>Kyseessä on Suomen ensimmäinen sisäkrikettikeskus. Paikassa voi myös pelailla jalkapalloa.</lead>
Kaivokselaan avataan ensi vuoden alussa Suomen ensimmäinen kriketin pelaajille tarkoitettu sisäpelikeskus Playbox. Hallissa voi myös pelata jalkapalloa. Jalkapallo on maailman suosituin joukkuepallolaji, kriketti toiseksi suosituin.
 Sisäpelikeskusta rakennetaan parhaillaan Vetokuja 1:ssä sijaitsevaan toimitilaan, jossa oli aiemmin Bilar99-autokaupan liiketoimintaa.
 <quote>Toivottavasti tammikuussa saadaan keskus avattua, sanoo hankkeen perustaja Ruhel Ali Vantaan Sanomille .</quote>
 Ali kertoo, että keskushanke on syntynyt Suomessa asuvien ulkomaalaisten ja suomalaisten krikettiharrastajien halusta luoda jotakin erityistä maan krikettiyhteisölle.
 Lisäksi pääkaupunkiseudulla on nähty tarvetta hallille, jossa monentasoiset pelaajat voivat pelata krikettiä ja jalkapalloa ympäri vuoden.
 <quote>Keskukseen tulee käyttäjiä eri puolilta Suomea, Ali kertoo.</quote>
 Sisätiloihin luodaan rajatut alueet, joilla voi harrastaa krikettiä ja jalkapalloa keinonurmella.
 Playboxin ensisijainen tavoite on luoda tapahtumapaikka, joka edistää hauskanpitoa, sosiaalista vuorovaikutusta ja yhteisöllisyyttä.
 Hankkeen takana ovat Grey Media Oy, Elmhurst Oy, Ataxline Oy ja FrizSportz Holdings Ltd sekä Ali ja pari muuta paikallista yksityissijoittajaa.
 <quote>Tilojen muuntaminen sisäpelikeskukseksi maksaa vähintään 100 000 euroa, Ali arvioi.</quote>