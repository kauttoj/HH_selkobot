<title>Vantaa johtaa Tallinna-tunnelin suunnittelua</title>
<lead>Meillä on aito intressi tässä asiassa, Vantaan kaupunginjohtaja Pekka Timonen sanoo.</lead>
Vantaan kaupunki lähtee vetämään hanketta, joka liittyy Tallinna-tunneliin. Asia selviää Uudenmaan liiton maakuntahallituksen päätösasiakirjasta.
 Miksi Vantaa johtaa tätä tunnelihanketta?
 <quote>Meillä on aito intressi tässä asiassa. Kyse on myös työnjaosta. Jonkun on oltava hankkeissa vetäjänä, Vantaan kaupunginjohtaja Pekka Timonen sanoo.</quote>
 Vantaa on mukana myös lentoratayhtiössä. Timosen mukaan on järkevää, että Vantaa on mukana myös Tallinna-tunnelin valmistelussa.
 Vantaan elinvoimajohtaja Tommo Koivusalo kysyy, miksei Vantaa voisi olla päävastuussa.
 Hän sanoo, että olisi hyvä, jos Viro liittyisi Helsinki-Vantaan lentoaseman markkina-alueeseen. Tämä olisi hyvä asia Suomelle ja erityisesti Vantaalle.
 <subtitle>Sopiva ajankohta</subtitle>
Uudenmaan maakuntajohtaja Tuija Telén kertoo, että hankkeessa on tarkoitus tänä vuonna varmistaa Tallinna-tunnelin suunnittelun eteneminen.
 <quote> Olen ymmärtänyt, että kansainvälistä liikkuvuutta edistävillä hankkeilla voisi nyt olla hyvä mahdollisuus saada rahoitusta, Telén sanoo.</quote>
 Ajankohta on hyvä, koska geopoliittinen tilanne on muuttunut, kun Venäjä hyökkäsi Ukrainaan ja Suomi liittyi Natoon. Tunneli mahdollistaisi myös sotilaallisen liikkumisen ja tavaroiden kuljettamisen Suomen ja Baltian välillä.
 Geopoliittinen tilanne ei ole ainoa syy sille, että hankkeesta keskustellaan jälleen.
 <quote>Tunnelihanke nostetaan nyt vahvemmin esille, jotta kansainvälisissä rahoituspöydissä ollaan neuvottelemassa oikeaan aikaan.</quote>
 Rahoitusta tunnelin suunnitteluun ja rakentamiseen haetaan muun muassa EU:lta. Katse on vuonna 2028 alkavassa rahoituskaudessa.
 <subtitle>Aikataulu epävarma</subtitle>
Koivusalon mukaan kuluvan vuoden hankkeella on kolme tärkeää tehtävää: rahoitusvaihtoehtojen selvittäminen, valmistautuminen yhteiskunnallisten vaikutusten arviointiin ja tuoda asia julkiseen keskusteluun.
 Vantaalaisten veronmaksajien rahaa suunnitteluun ei tässä vaiheessa juurikaan käytetä. Vantaan kaupunki rahoittaa hanketta 2 476 eurolla. Koko valmisteluhanke maksaa noin 50 000 euroa.
 Tunnelin suunnittelu ja rakentaminen maksaa miljardeja. Voisivatko rahoittamiseen osallistua EU:n lisäksi valtiot, kunnat Suomessa ja Virossa sekä yksityiset rahoittajat?
 <quote> Kyllä tuossa on aika kattava lista, Telén toteaa.</quote>
 Koivusalo ja Telén eivät lähde arvioimaan, milloin Tallinna-tunneli voisi olla valmis.
 <quote>Isot infrahankkeet on hyvin pitkän ajan hankkeita, Koivusalo sanoo.</quote>
 Timosen mukaan tunnelin mahdollisuutta selvitellään nyt.
 <quote>Vaikea arvioida aikataulua. Itse ajattelisin, että jos kaikki menisi sujuvasti, niin oltaisiin jossain vuoden 2040 paikkeilla.</quote>
 Timosen mukaan kyse ei ole siitä, onko tunneli teknisesti mahdollista toteuttaa, vaan siitä, miten se rahoitetaan ja saadaan kannattavaksi.
 <subtitle>Kaksi suunnitelmaa</subtitle>
Tallinna-tunnelille on esitetty julkisuudessa kaksi suunnitelmaa. Koivusalon mielestä tärkeintä Vantaan kannalta on se, että yksi asemista olisi Helsinki-Vantaan lentoasemalla.
 Voimassa olevien kaavojen mukaisen suunnitelman mukaan tunneli menisi Helsingin keskustan kautta lentoasemalle.
 Vantaa on valmistelevassa hankkeessa päätoteuttaja. Kukaan ei tässä vaiheessa ota kantaa siihen, mikä olisi Vantaan rooli tunnelin suunnittelussa ja rakentamisessa.
 Myöskään Vantaan osallistumista tunnelin rahoittamiseen ei ole vielä virallisesti mietitty.