<title>Puutarhajätettä kärrätty luvatta luontoon Vantaalla – "Tuntuu olevan hyvä omenavuosi, joten ilmoituksia voi tulla lisääkin"</title>
<lead>Vantaan ympäristökeskus muistuttaa, että puutarhajäte on tärkeää kierrättää oikein, jotta vieraslajit eivät leviä.</lead>
Vantaan ympäristökeskus on saanut ilmoituksia puutarhajätteestä, joka on kipattu sille kuulumattomille paikoille. Vantaan ympäristökeskuksen johtavan ympäristötarkastaja Maarit Rantataron mukaan erilaista puutarhajätettä on kipattu metsän laitaan tai kadun varteen.
 Puutarhajätteen kippaamisesta luontoon ja yleisille alueille tulee Rantataron mukaan vuosittain 10–15 valitusta. Tänä vuonna ilmoituksia on tullut elokuun alkuun mennessä lähemmäs 10.
 <quote> Näyttää siltä, että tänä vuonna ilmoituksia tulee enemmän kuin aiemmin.</quote>
 Rantataro sanoo, että ilmoitukset liittyvät useimmiten siihen, että lähimetsän laitaan tai ojaan on kuljetettu erilaista puutarhajätettä, kuten risuja, lehtiä, kukkaruukkuja ja joskus jopa joulukuusia.
 Viime viikolla ympäristökeskukseen tuli ensimmäinen ilmoitus omenoista, jotka oli kärrätty omalta kotipihalta pois.
 <quote> Tuntuu olevan hyvä omenavuosi, joten ilmoituksia voi tulla lisääkin, Rantataro arvelee.</quote>
 Puusta pudonneet, käyttämättömät omenat ovat puutarhajätettä, jotka tulee kompostoida tai viedä sortti-asemalle.
 <quote> Omenat on syytä kompostoida lämpöeristetyssä kompostorissa. Omenia voi laittaa myös tarjolle oman pihakadun varteen.</quote>
 Rantataro tietää myös tapauksia, joissa puutarhajäte on päätetty kaataa naapurin puolelle. Hän muistuttaa, että puutarhajäte on tärkeää kierrättää oikein, jotta vieraslajit eivät leviä. Omenat ja muut hedelmät voivat puolestaan kerätä rottia.
 <quote> Jos joku kaataa puutarhajätteen paikkaan, johon se ei kuulu, on hän jätelain nojalla velvollinen sen korjaamaan. Kyse on jäterikkomuksesta, josta voi tulla sakkoa.</quote>