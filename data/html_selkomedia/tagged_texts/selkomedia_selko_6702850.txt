<title>Vantaalla eniten toimeentulotuen saajia koko maassa</title>
<lead>Vantaalla toimeentulotukea saa 11,4 asukkaista. Koko Suomessa keskiarvo on 6,3 prosenttia.</lead>
Vantaalla on eniten perustoimeentulotuen saajia koko Suomessa.
 Vantaalaisista 11,4 prosenttia eli yli 28 000 henkilöä sai viime vuonna perustoimeentulotukea. Sitä maksettiin asukkaille yli 58,5 miljoonaa euroa.
 Tiedot löytyvät perustoimeentulotuen kuntatilastosta 2023, jonka Kela julkaisi.
 Tuen saajien osuus oli toiseksi suurin Keravalla, 10,6 prosenttia, ja kolmanneksi suurin Outokummussa, 10 prosenttia.
 Kelan tutkija Tuija Korpela sanoo, ettei Vantaan sijoitus yllättänyt.
 <quote>Vantaa on ollut aikaisemminkin tilaston kärjessä, Korpela kertoo.</quote>
 <subtitle>Asuminen on kallista ja työttömiä paljon</subtitle>
Toimeentulotuen saajien suureen määrään on Vantaalla monta syytä.
 <quote>Vantaalla asuminen on kallista niin kuin muuallakin pääkaupunkiseudulla. Työttömyysaste taas on korkeampi kuin muissa pääkaupunkiseudun kunnissa, Korpela selittää.</quote>
 Myös väestörakenne vaikuttaa. Vantaalla asuu suuri määrä maahanmuuttaneita. Vantaalla myös alle 25-vuotiaat nuoret saavat perustoimeentulotukea selvästi useammin kuin samanikäiset muualla pääkaupunkiseudulla.
 <subtitle>Erot ovat isoja eri kuntien välillä</subtitle>
Perustoimeentulotuen saajien osuudessa on isoja eroja eri kuintien välillä. Pienimmät osuudet ovat noin 1,5 prosenttia ja suurimmat yli kymmenen prosenttia.
 Tilaston kymmenen kärjessä korostuvat suurimmat kaupungit, joissa on usein keskimääräistä enemmän työttömyyttä ja nuoria asukkaita.
 Helsinki sijoittui listalla viidenneksi, mutta Espoo ei ole ensimmäisen kymmenen joukossa.
 Helsingissä oli perustoimeentulotuen saajia 9,2 prosenttia ja Espoossa 7,8 prosenttia väestöstä. Espoon ja Vantaan suurin ero on siinä, että espoolaiset ovat keskimäärin paremmin toimeentulevia kuin vantaalaiset.
 Harvinaisinta perustoimeentulotuen saaminen on Maskussa (1,3%) ja Maalahdella (1,5%).
 <subtitle>Tukea sai yli 250 000 perhettä</subtitle>
Kela maksoi perustoimeentulotukea yhteensä 718 miljoonaa euroa viime vuonna. Tukea sai yli 250 000 perhettä, joissa asui 355 000 henkeä. Koko Suomessa tuensaajia oli 6,3 prosenttia asukkaista.
 Toimeentulotukea maksavat Kela ja kunnat. Kela maksaa perustoimeentulotuen, ja kunta maksaa täydentävän ja ehkäisevän toimeentulotuen.
 Toimeentulotuki on henkilön tai perheen taloudellinen tuki, jota maksetaan viimeisenä vaihtoehtona. Sillä maksetaan elämän perusmenoja. Tuki on tarkoitettu lyhytaikaiseksi.
 Tänä vuonna Kelan työttömyystukeen ja yleiseen asumistukeen tulee useita muutoksia.