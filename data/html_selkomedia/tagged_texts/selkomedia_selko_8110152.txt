<title>Kiia ja Jeff Meneses vievät turistit metsään, vaikka se voi vähän pelottaa</title>
<lead>Taiga Times -niminen yritys järjestää turisteille metsäretkiä Helsingistä.</lead>
Helsingissä on matkailuyritys nimeltä Taiga Times. Se vie turisteja metsään ja saunaan.
 Jotkut turistit pelkäävät metsää ja saunaa. He pelkäävät metsässä karhuja. Saunassa he eivät halua olla ilman vaatteita.
 Mutta moni turisti haluaa mennä metsään.
 <quote> Ensin kysytään, että "onko täällä karhuja". Kun tämä asia on selvitetty, niin ihmetellään jokaisen oikeuksia. Tai miten metsässä voi olla sahat ja puutarvikkeet yhteiseen käyttöön? Miten ihmisiin luotetaan niin paljon? kertoo Taiga Timesin perustaja Kiia Meneses .</quote>
 Turistit ihmettelevät myös, miksi Helsinki on niin siisti. He ihmettelevät, miksi Helsinki on niin hiljainen. He ihmettelevät, miksi Helsinki on niin turvallinen. He ihmettelevät, miksi Helsingissä voi juoda hanavettä.
 <subtitle>Pienissä ryhmissä metsään</subtitle>
Taiga Times vie turisteja metsään pienissä ryhmissä. Ryhmässä on enintään kahdeksan ihmistä. Opas hakee turistit autolla ja vie heidät metsään.
 Metsässä turistit tutustuvat sieniin ja marjoihin. He syövät lounaan metsässä. He kuulevat tarinoita luonnosta, eläimistä ja Suomesta. Joskus he voivat myös uida ja saunoa.
 <subtitle>Kanadasta Suomeen</subtitle>
Taiga Timesin opas on Jeff Meneses . Myös hän on Taiga Timesin perustaja. Hän on myös Kiia Menesesin aviomies.
 Jeff ja Kiia tapasivat toisensa Australiassa. Sieltä Jeff meni takaisin Kanadaan. Kiia meni takaisin Suomeen.
 He elivät etäsuhteessa muutaman vuoden. Sitten Jeff muutti Suomeen. Hän opiskeli Suomessa eräoppaaksi.
 <subtitle>Kuka tahansa saa osallistua retkelle</subtitle>
Taiga Timesin retkillä puhutaan englantia. Asiakkaita on eniten Yhdysvalloista ja muista englanninkielisistä maista. Mutta kuka tahansa voi osallistua retkille.
 Taiga Timesin suosituimmat retket ovat koko päivän kestävä retki Liesjärven kansallispuistoon ja puoli päivää kestävä retki Porkkalanniemeen.
 <subtitle>Turistit haluavat kokea Suomen oikealla tavalla</subtitle>
Koko päivän kestävä retki maksaa 149 euroa. Puolen päivän retki maksaa 109 euroa.
 Monet turistit ovat valmiita maksamaan. He haluavat kokea Suomen oikealla tavalla. He haluavat, että retket ovat hyvin järjestettyjä. He haluavat, että retket ovat vastuullisia.
 Taiga Times on saanut hyviä arvosteluja. Se on saanut viisi tähteä viidestä Tripadvisor-sivustolla. Se on myös saanut tunnustuksen Helsingin matkailusäätiöltä.
 <subtitle>"Tuntui järkevältä perustaa yritys"</subtitle>
Kiian ja Jeffin mielestä Taiga Timesin perustaminen oli jännittävää. Yrityksen perustaminen tuntui kuitenkin myös sopivalta ratkaisulta.
 Kiia oli opiskellut yrityksen johtamisen restonomiksi. Jeff oli opiskellut eräoppaaksi.
 <quote> Mietimme ensin, että pitäisikö meidän tehdä pari vuotta alan töitä ennen kuin perustaisimme oman firman. Tuntui kuitenkin järkevämmältä perustaa suoraan oma yritys. Olimme tottuneita opiskelijabudjettiin eikä meillä ollut sitoumuksia, kuten asuntolainaa tai lapsia. Vakityöstä olisi voinut olla vaikeampaa hypätä yrittäjäksi, Kiia sanoo.</quote>
 <subtitle>Alku oli vaikea</subtitle>
Taiga Times on perustettu vuonna 2019. Alussa oli vaikeaa. Kiia ja Jeff joutuivat tekemään myös muita töitä. Myös korona vaikutti yritykseen.
 Viime vuonna he saivat jo palkkaa yrityksestä. Tänä vuonna tilanne on ollut vielä parempi. He saavat palkkaa yrityksestä joka kuukausi.
 Tämän vuoden elokuussa Taiga Times teki myyntiä 20 000 euroa.
 <subtitle>Kesällä oli paljon asiakkaita</subtitle>
Kesällä Taiga Timesilla oli paljon asiakkaita. Retkille eivät päässeet mukaan kaikki, jotka olisivat halunneet.
 Kiian ja Jeffin piti ostaa toinen auto. Retkillä oli mukana myös muita oppaita kuin Jeff, koska hän ei ehtinyt mukaan kaikille.
 Turistit haluavat retkille varsinkin toukokuun ja syyskuun välisenä aikana. Myös joulun aikaan Helsinkiin tulee paljon turisteja.
 Kiia tekee toimistotöitä. Hän tekee ne kotona.
 <subtitle>Vinkkejä turisteille</subtitle>
Nyt Kiia ja Jeff ovat lomalla Guatemalassa. He menevät myös Yhdysvaltoihin. He menevät sinne Jeffin siskon häihin.
 Kiia ja Jeff ymmärtävät, mitä turistit haluavat. He matkustavat itsekin paljon.
 He osaavat antaa Helsinkiin tuleville turisteille hyviä vinkkejä. He osaavat kertoa esimerkiksi Helsingin saunoista. He osaavat suositella saunoja, joissa voi olla uimapuku päällä.
 Heiltä kysytään myös, mihin ei kannata mennä.
 <quote> Meiltä kysytään, mikä alue Helsingissä on oikea turistiloukku. Eli mistä saa vaikka huonoa ruokaa, koska alue on turisteille suunnattu. Kerron, että Helsingissä sellaista aluetta ei ole. Kaikki ravintolat ovat suunnattu paikallisille eli niissä voi hyvillä mielin syödä.</quote>
 Monet turistit haluavat maistaa suomalaista ruokaa. He haluavat maistaa esimerkiksi lohikeittoa. Jotkut haluavat maistaa muikkuja. Mutta moni ei halua maistaa poroa, koska se on "joulupukin apuri".
 Monet turistit ihmettelevät, voiko metsässä syödä marjoja ja sieniä.
 <subtitle>Retkiä asiakkaan toiveiden mukaan</subtitle>
Monet Taiga Timesin asiakkaat ovat aikuisia. He matkustavat ilman lapsia. He tulevat Helsinkiin usein kahdeksi päiväksi. He haluavat nähdä kaupungin ja museot. Sitten he haluavat mennä luontoon. Taiga Timesin retket sopivat tähän hyvin.
 Taiga Times tekee myös sellaisia retkiä, joita asiakkaat toivovat. Joitain toiveita on vaikea toteuttaa. Esimerkiksi jotkut asiakkaat haluavat nähdä revontulia. Se ei aina onnistu.