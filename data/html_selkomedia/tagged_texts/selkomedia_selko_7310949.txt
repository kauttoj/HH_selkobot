<title>Vantaalaiskasvatti on Suomen ainoa olympiaedustaja suositussa lajissa – "Tavoite heräsi viime vuonna vähän yllättäen”</title>
<lead>Korson Kaiun kasvatti Anniina Ahtosalo on mukana olympialaisissa jo lauantaina aika-ajossa.</lead>
Korson Kaiun kasvatti Anniina Ahtosalo on Suomen ainoa maantiepyöräilijä tällä viikolla alkaneissa Pariisin kesäolympiakisoissa.
 Elokuussa 21 vuotta täyttävä lajinsa täysammattilainen vastaa puhelimeen Ranskassa mediatilaisuudessa.
 <quote>Kiitos, hyvää kuuluu! Tässä on ollut viimeisiä valmisteluita ennen olympiastarttia. Olen treenannut aika samalla tavalla (kuin muulloinkin). Olen pyrkinyt hakemaan omaa huippukuntoa, Ahtosalo kertoo.</quote>
 <quote>Kotona sain treenata pari viikkoa ja keskittyä valmistautumiseen, Ahtosalo jatkaa.</quote>
 <subtitle>Ranska on tullut tutuksi</subtitle>
Täysammattilaisen arkipäiviin kuuluu syömistä, pyöräilyä ja lepäämistä. Harjoituspäivän aikana Ahtosalo on pyörän selässä 4-5 tuntia.
 Ahtosalon vuodesta puolet menee Suomessa kotona Tuusulassa, ja loput puolet Espanjassa sekä muualla ulkomailla.
 Ranska on tullut tutuksi. Valmistautumiseen on kuulunut maantiepyöräilyn Ranskan ympäriajon katselua. Maailman arvostetuimpiin etappikisoihin kuuluva kisa poljettiin kesä–heinäkuussa.
 <quote>Täällä on lämpimät kelit. Hellettä voi tulla, mutta tuskin siinä määrin, että se suorituksiin vaikuttaa. Maantiekisan reitti on haastava, ja aika-ajon tekninen, mutta suhteellisen helppo ja pitkä.</quote>
 <subtitle>"On hienoa edustaa Suomea"</subtitle>
Ahtosalo on mukana ensimmäisen kerran jo lauantaina takaa-ajossa. Urakka jatkuu siitä viikon päästä maantiepyöräilyssä.
 <quote>Odotan ikimuistoista kokemusta ja sitä, että pystyn suorittamaan omalla maksimitasolla.</quote>
 Ammattilaistasolla norjalaistalli Uno-X Mobilityä edustava Ahtosalo on voittanut urallaan muun muassa EM-pronssia alle 23-vuotiaiden henkilökohtaisessa aika-ajossa. Nuorten MM-kisoissa hän on ollut aika-ajon kymmenes.
 <quote>Tavoite olympialaisista heräsi viime vuonna vähän yllättäen. Huomasin, että olen menestynyt kisoissa paremmin ja paremmin.</quote>
 <quote>On todella hienoa päästä edustamaan Suomea. Ehkä tämä vie lajia eteenpäin Suomessa! On meillä muutama kova naismaantiepyöräilijä jo olemassa. Toivottavasti niitä tulee jatkossa lisää, Ahtosalo sanoo.</quote>
 Vantaan kasvatti marinoitui olympiaurheilijaksi lähisukulaistensa kautta.
 <quote>Seurasin veljeä ja isää Korson Kaiun maastopyöräilyyn. Sitä kautta päädyin maantiepyöräilyyn. Korson Kaiku oli ominakin aikoina hyvä junioriseura, jossa tuettiin kilpailua, Ahtosalo kertoo.</quote>