<title>Arabiankieliset uutiset saavat kiitosta ja toiveita – "Pitäisi kysyä ihmisiltä, mikä on hyvin ja mikä on huonosti"</title>
<lead>Arabimaista muuttaneet ihmiset toivovat, että Ylen arabiankielisissä uutisissa olisi enemmän vuorovaikutusta.</lead>
Yle aloitti arabiankieliset uutiset vähän yli kuukausi sitten. Arabian- ja somalinkieliset uutisvideot löytyvät somesta ja Yle Areenasta.
 Tunisialainen Refka Elech , syyrialainen Burhan Hamdon , marokkolainen Abdul Lamghari ja libyalainen Mohedi Al-Aswad ovat seuranneet uutisia paljon.
 <quote> Ne löytää muun muassa Tiktokista, mikä on nuorten kannalta hyvä juttu, Hamdon sanoo Vantaan Sanomille. Hän työskentelee Hakunilan kansainvälisen yhdistyksen toiminnanjohtajana.</quote>
 Hamdon uskoo, että nuoretkin katsovat arabian- ja somalinkielisiä uutisia ainakin jonkin verran. Asiaa ei ole tutkittu.
 <subtitle>Erilaisia aiheita</subtitle>
Uutisissa ei kerrota paljon asioita, koska ne ovat lyhyitä. Mutta Elech, Hamdon, Lamghari ja Al-Aswad sanovat, että uutisten aiheet ovat olleet monipuolisia. Uutisissa on kerrottu esimerkiksi Eduskuntatalon sotkemisesta, naisten uintivuoroista ja Muumeista.
 Refka Elech kuuluu Monikulttuurisuusasiain neuvottelukuntaan. Hän sanoo, että maahanmuuttajat toivovat, että uutisissa kerrottaisiin heidän oikeuksistaan, uusista laeista ja oleskeluluvista. Hän sanoo, että ihmiset eivät tiedä paljon esimerkiksi kansalaisuuslaista.
 Suomen kansalaisuuslaki muuttui 1. lokakuuta. Uuden lain mukaan ihmiset voivat saada Suomen kansalaisuuden, kun he ovat asuneet Suomessa kahdeksan vuotta. Aiemmin asumisaika oli viisi vuotta.
 <quote> Kaikki arkipäivän palvelut ja peruspalvelut kiinnostavat. Samoin lasten kouluasiat. Wilman hallitseminen saattaa monelle olla aika haastavaa, Elech sanoo.</quote>
 <subtitle>Ihmisiltä pitäisi kysyä</subtitle>
Abdul Lamghari toimii ohjaajana ja neuvonantajana Hakunilan kansainvälisessä yhdistyksessä. Hän toivoo uutisilta enemmän. Hän haluaisi, että uutisissa olisi enemmän vuorovaikutusta.
 <quote>Pitäisi mennä ihmisten pariin mikrofonin kanssa ja kysyä heiltä, mitä he toivovat ja mikä ehkä on vaikeaa elämässä täällä, mikä on hyvin ja mikä huonosti, Lamghari sanoo.</quote>
 Elech, Hamdon, Lamghari ja Al-Aswad sanovat, että uutiset ovat uusi asia. He sanovat, että uutisia ei voi vielä laajentaa, koska rahaa ei ole paljon. Mutta he toivovat, että uutisia voisi laajentaa tulevaisuudessa.
 <subtitle>Tekstitys suomeksi</subtitle>
Mohedi Al-Aswad opettaa arabian kieltä lapsille. Hän sanoo, että uutiset ovat kuin pieni ikkuna Suomeen ja sen kulttuuriin.
 <quote> Mutta toivotaan, että jossain vaiheessa se muuttuu parvekkeeksi tai terassiksi, josta voimme nähdä laajemmin.</quote>
 Elech, Hamdon, Lamghari ja Al-Aswad toivovat, että uutisissa olisi suomenkielinen tekstitys.
 <quote>Se hyödyttäisi kaikkia. Uskon, että moni suomalainenkin on kiinnostunut arabiyhteisöstä. Tekstit vähentäisivät väärinkäsityksiä, oletuksia ja mielikuvia, Elech sanoo.</quote>
 <subtitle>40 000 arabiankielistä</subtitle>
Suomessa asuu noin 40 000 arabiankielistä ihmistä. He ovat suurin vieraskielinen ryhmä venäjän- ja vironkielisten jälkeen. Somalinkieltä puhuvia ihmisiä on Suomessa noin 25 000.
 Elech, Hamdon, Lamghari ja Al-Aswad ovat asuneet Suomessa pitkään. He ovat sopeutuneet suomalaiseen yhteiskuntaan monin tavoin. He puhuvat suomea.
 Al-Aswad sanoo, että hän ei pidä kaikista suomalaisista asioista. Hän sanoo, että hän ei käy usein saunassa, vaikka hänellä on sauna kotona.
 <subtitle>Vaikea ystävystyä</subtitle>
Hamdon sanoo, että suomalaiset ovat rehellisiä ja hyviä kuuntelemaan. Hän sanoo, että suomalaiset eivät puhu toisen puheen päälle.
 Hamdon toivoo, että suomalaiset olisivat avoimempia. Hän sanoo, että suomalaisten kanssa on vaikea ystävystyä. Hän sanoo, että hänen kulttuurissaan voi saada ystävän helposti. Ystävän saattaa saada vaikka bussipysäkillä.
 <quote>Voin alkaa jutella vieraan ihmisen kanssa välittömästi ja sitten pyytääkin jo puhelinnumeroa. Pian voidaan sitten tavata seuraavan kerran vaikka kahvilassa, Hamdon kertoo.</quote>
 <quote>Pari tuntia riittää, ja on jo selvitetty, paljonko toinen saa palkkaa ja paljonko hänellä on lapsia, sanoo myös Al-Aswad.</quote>