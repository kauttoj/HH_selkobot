<title>Naisten pukeutumiseen puuttuvan kyltin tuonut mies aikoo jatkaa toimiaan: Ei onnistu, jyrähtää toimitusjohtaja</title>
<lead>Musliminaisten pukeutumista ohjeistanut kyltti Itäkeskuksessa on puhuttanut mediassa.</lead>
Itäkeskuksen Hansasillalla maanantaina havaittu kyltti on puhuttanut mediassa ja sosiaalisessa mediassa kuluvan viikon aikana.
 Eastonin ja Itiksen kauppakeskukset yhdistävälle sillalle pystytetty opaste neuvoi naisia oikeaoppisesta pukeutumisesta Koraaniin ohjeisiin viitaten. Ohje oli arabiaksi ja englanniksi.
Hansasilta tänään. Ohjeet miten naisten tulee pukeutua. pic.twitter.com/TyR1pVKKm0
— Pekka Lahtinen (@pekkalahtinen10) 
Ilta-Sanomat kertoi torstaina (31.10.) että kyltin laittaja oli Norsunluurannikolta kotoisin oleva muslimimies.
 Mies ei ymmärtänyt lainkaan kyltin saamaa kritiiikkiä.
 Lehden haastattelussa hän kertoi, että viesti oli tarkoitettu vain muistutukseksi musliminaisille. Banderollit eivät hänen mukaansa koskeneet kristittyjä tai muun uskontokunnan edustajia.
 Mies kertoi jatkavansa kampanjointia satunnaisina päivinä jatkossakin. Hänen nähdäkseen paikka on julkista tilaa.
 Hansasillan omistava Kiinteistö Oy Hansasillassa ollaan eri mieltä.
 <quote>Hansasilta on yksityistä tilaa, vaikka se onkin monelle julkinen läpikulkupaikka, toteaa toimitusjohtaja Mikko Syrjänen Helsingin Uutisille .</quote>
 Tilan käyttämisestä uskonnolliseen toimintaan tarvitaan tilan omistajan lupa.
 Syrjänen sanoo yhtiön suhtautuvan pääsääntöisesti kielteisesti kaikkeen käytävällä tapahtuvaan toimintaan, oli kyse sitten kaupallisesta toiminnasta tai sanan julistamisesta.
 <quote> Haluamme pitää vilkkaan tilan avoimena ja viihtyisänä. Silta toimii myös pelastustienä, hän huomauttaa.</quote>
 Kiinteistö Oy Hansasilta on kaupungin omistama kiinteistöyhtiö.
 Sillalla olevia liiketiloja vuokraa kaupungin Tilapalvelut.
 Ilta-Sanomien mukaan kyseinen banderolli poistettiin paikalta maanantaina aikana.
 Kiinteistö Oy Hansasilta ei sitä poistanut – joku muu ehti ensin.
 <quote>Olisimme sen poistaneet [jos joku muu ei olisi jo tehnyt niin], Syrjänen sanoo ja perustelee:</quote>
 <quote> Se on samankaltaista asiatonta käytöstä kuin muukin häiriköinti kauppakeskuksessa.</quote>
 Syrjäsen mukaan kiinteistöhuoltofirma tai vartiointiliike on aiemmin poistanut joitakin luvattomia kylttejä sillalta muutaman kerran vuodessa.
 <quote> Ne ovat olleet enemmän mainostyyppisiä, hän lisää.</quote>
 Syrjänen ei muista, että Hansasillalla olisi aiemmin jouduttu puuttumaan vastaavaan uskonnollissävytteiseen viestintään.