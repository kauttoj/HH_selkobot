<title>Kalasataman terveyskeskuksessa on voinut altistua vaaralliselle taudille – tarttuu poikkeuksellisen herkästi</title>
<lead>Helsingin kaupunki antaa toimintaohjeita niille, jotka saattoivat altistua Kalasatamassa maanantaina tuhkarokolle.</lead>
Kalasataman terveys- ja hyvinvointikeskuksen aulassa on maanantaina (29.7.) voinut altistua tuhkarokolle. Kyseessä on vakava sairaus kenelle tahansa, mutta alentuneesta vastustuskyvystä kärsiville se on hengenvaarallinen.
 Helsingin kaupungin tiedotteen mukaan tuhkarokolle on voinut altistua ensimmäisen kerroksen aulatiloissa kello 11.40–16.40.
Kaupunki suosittelee tuolloin paikalla olleita varmistamaan, että tuhkarokkosuoja on kunnossa.
 Tuhkarokolta suojaa kaksi rokotetta tai sairastettu tauti. Terveyden ja hyvinvoinnin laitoksen (THL) ohjeen mukaan jos lapsi on saanut rokotusohjelman mukaisen ensimmäisen rokotuksen, toista ei tarvitse aikaistaa.
Jos sai tartunnan maanantaina, oireet alkavat viimeistään 19. elokuuta.
 Oireilevien tulee kaupungin ohjeen mukaan soittaa omalle terveysasemalle ja kertoa, että on altistunut. Tarvittaessa terveysasema järjestää näytteenoton.
 Tuhkarokkoon sairastuneen ensioireita ovat korkea kuume ja hengitystieoireet. Ihottuma alkaa parin vuorokauden kuluttua kuumeesta ja kestää runsaan viikon. Taudin itämisaika on tavallisesti 7–11 vuorokautta, mahdollisesti kuitenkin jopa 21 vuorokautta.
 Tuhkarokko tarttuu poikkeuksellisen herkästi: tartuntaan voi riittää samassa tilassa oleskelu.
 Sairastunut tartuttaa tautia jo vuorokautta ennen ensioireita ja neljä vuorokautta sen jälkeen, kun hänelle puhkeaa ihottuma.
 Jos mahdollisesti altistuit tuhkarokolle eikä sinulla ole riittävää rokotussuojaa, varaa aika numerosta 040 542 9472. Soita numeroon myös, jos mukanasi oli rokottamattomia lapsia. Numero palvelee klo 8–16 perjantaihin 2.8.2024 asti. Perjantain jälkeen voit ottaa yhteyttä omalle terveysasemallesi. MPR-rokotus on kaikille maksuton.