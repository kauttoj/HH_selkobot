<title> Vantaalla parempi opettajatilanne kuin ennen – "Opettajia puuttuu tällä hetkellä vain vähän"</title>
<lead>Koulun aloittaa tällä viikolla Vantaalla yli 2 500 ekaluokkalaista.</lead>
Koulut alkavat Vantaalla torstaina 8. elokuuta. Yli 2 500 uutta oppilasta aloittaa koulun.
 Vantaalla on yhteensä noin 24 500 oppilasta. He opiskelevat suomenkielisissä peruskouluissa.
 Myös Vantaan lukioissa koulu alkaa torstaina. Ammattiopisto Variassa koulu alkaa keskiviikkona 7. elokuuta.
 Vantaan kouluissa on nyt enemmän opettajia kuin viime vuonna. Vantaan perusopetuksen johtaja Ilkka Kalo sanoo, että opettajia on nyt melkein tarpeeksi. He ovat saaneet palkattua uusia opettajia.
 Kalo sanoo, että he eivät vielä tiedä tarkkaan, montako opettajaa vielä puuttuu. He eivät myöskään tiedä, kuinka päteviä opettajat ovat.
 Vantaalla on ollut viime vuosina pulaa erityisluokanopettajista. Erityisluokanopettaja opettaa lapsia, jotka tarvitsevat erityistä tukea. Kalo sanoo, että nyt joissain yläkouluissa on pulaa matematiikan opettajista.
 Kalo kertoo, että he ovat itse kouluttaneet erityisluokanopettajia. Se on auttanut tilannetta.
 Kaikissa luokissa koulu alkaa torstaina. Ilkka Kalo kertoo, että jos jossain luokassa ei ole opettajaa, koulu järjestää luokalle opettajan. Tällaiset tilanteet ovat harvinaisia.
 Viime vuonna opettajia oli vähemmän kuin nyt.
 <subtitle>Opetusta myös tilapäisissä tiloissa</subtitle>
Joissain kouluissa koulu alkaa tilapäisissä tiloissa.
 Simonkallion koulua korjataan. Koulun oppilaat opiskelevat Peltolan koulun vieressä ja Tikkurilassa Lummetiellä.
 Myös Kytöpuiston koulua korjataan. Oppilaat opiskelevat koulun pihalla olevissa tilapäisissä tiloissa.
 Kanniston koulua laajennetaan. Koulu muutetaan yhtenäiskouluksi. Se tarkoittaa koulua, jossa on sekä ala- että yläkoulu. Uusi koulu on tarkoitus ottaa käyttöön elokuussa 2025. Tänä lukuvuonna suurin osa opetuksesta tapahtuu koulun nykyisissä tiloissa.