<title>Nelilapsinen helsinkiläisperhe päätti luopua autosta – näin kävi</title>
<lead>Joukkuelajeja harrastava perhe on liikkunut nyt vuoden julkisilla.</lead>
Ilkka Taivassalon perhe luopui autosta vuosi sitten ja siirtyi käyttämään pääasiassa julkista liikennettä.
 <quote> Luovuimme autosta kesän alussa. Jossain kohtaa huomasin laihtuneeni ihan älyttömästi. Kun kävin kesän lopulla puntarilla, huomasin että painoni oli tippunut kymmenen kiloa kolmessa kuukaudessa, Taivassalo kertoo.</quote>
 Autottomuus oli tuonut päiviin paljon lisää arkiliikuntaa ja askelia. Muuta muutosta Taivassalo ei ollut päivittäiseen elämäänsä tehnyt.
 <quote> Söin ihan saman verran herkkuja ja pullaa, koska olen ihan jälkiruokafanaatikko. Laihtumiselle ei ollut mitään muuta selitystä kuin autosta luopuminen.</quote>
 Kiinteistöalalla päällikkönä työskentelevällä Taivassalolla ja hänen asiantuntijatehtävissä toimivalla puolisollaan on neljä lasta. Perhe asuu Munkkiniemessä.
 Lähipiirissä autotonta lapsiperhettä ei ole ihmetelty, mutta Taivassalon työkaverit kiinteistöalalla pitävät asiaa outona.
 <quote> Auton ajatellaan olevan statusasia kiinteistöasiantuntijan tehtävissä, Taivassalo sanoo.</quote>
 Taivassalo kertoo käyttäneensä autoa ennen "ihan kaikkeen". Hän kulki sillä harrastuksiin, töihin, ruokakauppaan, viikonloppureissuille ja kesälomareissuille. Myös huono keli oli syy käyttää autoa.
 Perhe käyttää nykyään yhteiskäyttöautoa pari kertaa kuukaudessa. Sillä saatetaan matkustaa esimerkiksi toiseen kaupunkiin. Ruuat perhe tilaa kotiinkuljetuksella.
 Viikoittaisiin harrastuksiin perhe kulkee julkisilla. Perheen yksi lapsi ja molemmat aikuiset harrastavat ringetteä. Toisen lapsen harrastus on jalkapallo. Perheellä on yhteensä 5–6 treenit viikossa. Siihen päälle on vielä pelit.
 <quote> Sunnuntaisin ringettetreeneihin menee 1,5 tuntia enemmän kuin autolla menisi. Kesällä menimme puolisoni kanssa häihin kolmella eri bussilla. Kesken matkan tajusimme, että meillä on väärän vyöhykkeen liput, Taivassalo kertoo.</quote>
 HSL:n eri vyöhykkeiden hahmottaminen on ollut Ilkka Taivassalolle vaikeaa. Hän pitää matkalippujen hintaa sopivana, mutta toivoo silti, että olemassa olisi pelkkä A-vyöhyke, jolla hän liikkuu suurimman osan ajasta.
 Mikä sitten sai perheen luopumaan autosta?
 <quote> Minulla oli töiden kautta leasing-auto, jonka sopimus oli päättymässä. Olin asian kanssa hieman viime tingassa liikkeellä, ja uuden auton saaminen olisikin kestänyt kuukausia. Päätimme, että eiköhän kokeilla olla ilman autoa.</quote>
 Perhe voisi ottaa joskus vielä auton eikä koe että asian suhteen tarvitsee olla "absolutisti".
 Julkisista kulkuvälineistä ratikka on isän ja lasten suosikki. Perheen vanhemmat lapset ovat 13-, 7- ja 4-vuotiaita. Nuorin lapsi Wilma on 10 kuukautta vanha, ja Taivassalo hoitaa häntä tällä hetkellä kotona.
 <quote> Lapset käyttäytyvät 90 % ajasta hyvin julkisissa liikennevälineissä. Joskus kun ei ole osattu käyttäytyä, niin olen noussut lasten kanssa kyydistä pois. Yritän elää niin, että minulla ei ole kiire mihinkään, Taivassalo sanoo.</quote>
 Vain kerran Taivassalo on todella toivonut, että hänellä olisi ollut auto.
 <quote> Oli marraskuu ja olin tulossa pitkältä kiinteistökierrokselta. Seisoin räntäsateessa litimärkänä Kehä 1:n varrella, kun kaksi bussia jätti välistä. Kun kolmas bussi lopulta tuli, niin aikaa oli tuhlaantunut jo puolitoista tuntia.</quote>
 Monella muullakin Helsingin Uutisten lukijalla on myönteisiä kokemuksia autottomuudesta, selvisi HU:n elokuun aikana tekemästä kyselystä. Vastauksia tuli 60. Valtaosa joukkoliikenteen käyttäjistä oli tyytyväisiä liikkumisen sujuvuuteen. Vastaajat pitivät erityisesti julkisen liikenteen hintoja kohtuullisina autoiluun verrattuna.
 <quote> Muutimme kirjaimellisesti metroaseman yläpuolelle päästäksemme autosta eroon. Perheelle on viikossa seitsemän tuntia enemmän aikaa, ja luonto kiittää. Ei kaduta, kertoo Redin tornitalon 25:een kerrokseen muuttanut nainen Kalasatamasta.</quote>
 Välillä muualla asunut Vilma Partanen pitää pääkaupunkiseudun julkista liikennettä edistyksellisenä muihin kaupunkeihin verrattuna.
 <quote> Paluumuutin Helsinkiin muutama vuosi sitten. Melkein ensimmäiseksi myin auton pois. HSL-liikennöinti on mielestäni huippua, eikä tulisi mieleenkään palata takaisin autoilijaksi. Monet mollaavat kallista hintaa, mutta kyllä auton omistaminen on monin kerroin kalliimpaa, Partanen sanoo kyselyvastauksessaan.</quote>
 Antti Seppälä kertoo kyselyssä luopuneensa autosta, kun muutti muutama vuosi sitten Espoosta Jätkäsaareen.
 <quote>Matkustan nyt julkisilla viisi kertaa viikossa Jätkäsaaresta lentoasemalle. Pääosin matka sujuu mukavasti äänikirjoja kuunnellen. En ole kaivannut omaa autoa päivääkään.</quote>
 Kyselyyn tuli myös päinvastaisia vastauksia, joissa julkisen liikenteen käyttäjä oli vaihtanut takaisin autoon.