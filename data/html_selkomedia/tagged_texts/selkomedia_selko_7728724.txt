<title>Francisco Merida ei saanut Suomesta oman alan töitä, mutta löysi uuden uran</title>
<lead>Francisco Merida toivoo, että yritykset palkkaisivat rohkeammin työntekijöitä, jotka eivät puhu täydellistä suomea.</lead>
Francisco Merida on kotoisin Meksikosta. Hän on huomannut, että Suomessa on vaikea saada töitä.
 Merida muutti Suomeen yhdeksän vuotta sitten entisen suomalaisen puolisonsa kanssa.
 Meksikossa Merida työskenteli lakimiehenä. Hänellä oli hyvä palkka ja arvostettu työpaikka. Suomessa hän ei kuitenkaan voi tehdä töitä lakimiehenä, koska on opiskellut Meksikossa.
 <quote> Tiesin tämän jo ennen kuin muutimme Suomeen. Ajattelin, että etsin sihteerin tai assistentin töitä toimistosta, Merida sanoo.</quote>
 Merida opiskeli suomen kieltä ahkerasti Helsingin kesäyliopistossa ennen kuin haki töitä. Hän lähetti monia työhakemuksia, mutta ei saanut vastauksia. Se oli hänestä outoa.
 <quote> Olisi mukavaa, että työpaikoilta vastattaisiin edes jotain. En tiedä, miksi minulle ei vastattu.</quote>
 <subtitle>Uudelle alalle</subtitle>
Merida päätti etsiä rohkeasti töitä uudelta alalta. HOK-Elanto haki ravintolatyöntekijää. Vuonna 2018 Merida aloitti työt kauppakeskus Jumbon Fafa`sissa. Kuukauden päästä hänestä tuli vuoropäällikkö. Vuoden päästä hänestä tuli liikepäällikkö.
 Edelliset kaksi vuotta Merida on työskennellyt ravintolapäällikkönä Helsingin asema-aukiolla sijaitsevassa Hesburgerissa.
 <quote> Olen kiitollinen HOK-Elannolle, kun he antoivat minulle mahdollisuuden. He näkivät minussa hyvän työntekijän, vaikka suomen kieleni ei ollut täydellistä.</quote>
 <subtitle>Kieltä oppii työtä tekemällä</subtitle>
Merida toivoo, että yritykset ottaisivat rohkeammin töihin ulkomailta tulevia työntekijöitä.
 <quote> Toivon, että yritykset antaisivat mahdollisuuden oppia kieltä työtä tekemällä. Se ei varmasti aina ole helppoa. Kun lähdetään liikkeelle pikkuhiljaa ja annetaan mahdollisuus oppia, se onnistuu varmasti. Itse olen oppinut suomen kieltä paljon juuri työelämässä.</quote>
 Merida tietää, ettei suomea ole helppo oppia. Hän puhuu suomea hyvin, mutta ajattelee itse, että voisi puhua vielä paremmin.
 <quote> Ajattelen, että jos muutat ulkomaille, on tärkeää oppia maan kieltä. Oma asenne kieltä kohtaan on myös tärkeä. Minä haluan oppia joka päivä lisää.</quote>
 <subtitle>Kolme kieltä</subtitle>
Meridan äidinkieli on espanja. Hän puhuu espanjaa lapsilleen. Hänellä on 8-vuotias tytär ja kolmen kuukauden ikäinen poika.
 Töissä puhutaan englantia, sillä suurin osa työntekijöistä tulee ulkomailta.
 Suomen kieltä Merida harjoittelee joka päivä. Hän lukee esimerkiksi uutisia.
 <quote> Meillä Hesburgerissa on töissä ihmisiä useista eri maista, mutta jokainen on opetellut palvelemaan asiakkaita suomen kielellä. Kannustan kaikkia opiskelemaan suomea. Kun ymmärrät kieltä, ymmärrät myös kulttuuria paremmin.</quote>
 Merida viihtyy Suomessa. Tällä hetkellä hän ei haaveile Meksikoon palaamisesta. Hän on onnellinen myös siitä, että vaihtoi alaa.
 <quote> Haluan edetä urallani ja olen valmis tekemään töitä sen eteen.</quote>