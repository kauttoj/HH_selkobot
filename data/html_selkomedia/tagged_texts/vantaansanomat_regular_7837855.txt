<title>Heurekan perhetapahtuma tuo robotit yleisön ihmeteltäväksi – ”Vielä vieras asia monille”</title>
<lead>Työpajoissa ohjataan robottikäsiä ja tuunataan legorobotteja. Tiedekeskuksen perhepäivään odotetaan kolmisentuhatta kävijää.</lead>
Tiedekeskus Heurekassa voi tutustua robotiikan alkeisiin koko perheen voimin lauantaina 21. syyskuuta.
 Robotiikkaa!-perhetapahtumassa ohjataan robottikäsiä, tuunataan legorobotteja ja tutkitaan sähköä sekä automatiikkaa työpajoissa.
 Tapahtumassa voi myös ihmetellä ravintoloissa toimivia tarjoilurobotteja sekä jututtaa tiedekeskuksen omaa Pepper-robottia.
 <quote>Pepper on ollut monessa mukana. Esimerkiksi aikuisille suunnatussa H18: Halloween -tapahtumassa syksyllä 2023 Pepper-robottia hyödynnettiin työpajassa. Kävijät pääsivät makaamaan oikeassa ruumisarkussa robotin lausuessa hauskoja muistolauseita osallistujasta, kertoo tapahtumatuottaja Hanna Juutilainen Vantaan Sanomille .</quote>
 Perhepäivän työpajoissa meininki on ”hieman” kepeämpää, ja askareet sopivat kaikenikäisille.
 Kätevät kytkennät -pajassa opitaan, miksi ja miten lamppu syttyy.
 Lego League -työpajassa kehitetään legojen avulla rakentelun ja ohjelmoinnin taitoja.
 Liikkuva luuranko -pajassa taas nähdään, miten laatikossa olevia moottoroituja luurankoja voidaan liikuttaa koodaamalla.
 Robotiikkaa!-perhepäivä pidetään Heurekassa nyt toista kertaa.
 <quote>Se halutaan järjestää, jotta ihmiset pääsevät näkemään ja kokeilemaan itse, miten robotiikka toimii. Robotiikka on vielä vieras asia monille, Juutilainen muistuttaa.</quote>
 Viime vuonna tapahtuma veti yli 2 000 osallistujaa.
 <quote>Nyt paikalle odotetaan päivän aikana noin 3 000 kävijää. Se on Heurekalle jo aika paljon, Juutilainen toteaa.</quote>
 Tapahtuma on osa Strategisen tutkimusneuvoston rahoittamaa Generation AI -konsortiohanketta.
 Perhepäivän ohjelmat sisältyvät Heurekan normaaleihin pääsylippuihin, ja samalla voi vierailla kaikissa näyttelyissä.
 Tapahtuma on osa tiedekeskuksen robotiikkaviikkoja 16.–27. syyskuuta, jolloin eri ryhmät tutustuvat robotiikkaan ja ohjelmointiin monin tavoin.
 Robotiikkaa!-perhepäivä Heurekassa lauantaina 21.9. klo 10–18.