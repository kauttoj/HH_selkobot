<title>Kalasataman terveyskeskuksessa on voinut altistua vaaralliselle taudille – tarttuu herkästi</title>
<lead>Helsingin kaupunki antaa toimintaohjeita niille, jotka saattoivat altistua Kalasatamassa maanantaina tuhkarokolle.</lead>
Kalasataman terveys- ja hyvinvointikeskuksen aulassa Helsingissä on maanantaina 29. heinäkuuta voinut altistua tuhkarokolle. Kyseessä on vakava sairaus. Alentuneesta vastustuskyvystä kärsiville se on hengenvaarallinen.
 Helsingin kaupungin tiedotteen mukaan tuhkarokolle on voinut altistua ensimmäisen kerroksen aulatiloissa kello 11.40–16.40.
 Kaupunki suosittelee tuolloin paikalla olleita varmistamaan, että tuhkarokkosuoja on kunnossa.
 Tuhkarokolta suojaa kaksi rokotetta tai sairastettu tauti. Terveyden ja hyvinvoinnin laitoksen (THL) ohjeen mukaan, jos lapsi on saanut rokotusohjelman mukaisen ensimmäisen rokotuksen, toista rokotusta ei tarvitse aikaistaa.
 Jos sait tartunnan maanantaina, oireet alkavat viimeistään 19. elokuuta.
 Jos saat oireita, soita omalle terveysasemallesi. Kerro, että olet altistunut. Tarvittaessa terveysasema järjestää näytteenoton.
 Tuhkarokkoon sairastuneen oireita ovat korkea kuume ja hengitystieoireet. Ihottuma alkaa parin vuorokauden kuluttua kuumeesta. Se kestää yli viikon.
 Taudin itämisaika on 7–11 vuorokautta. Se voi olla myös 21 vuorokautta.
 <subtitle>Tuhkarokko tarttuu herkästi</subtitle>
Tartuntaan voi riittää oleskelu samassa tilassa.
 Tuhkarokkoon sairastunut tartuttaa tautia jo vuorokautta ennen ensioireita, ja neljä vuorokautta sen jälkeen, kun hänelle puhkeaa ihottuma.
 Jos olet mahdollisesti altistunut tuhkarokolle eikä sinulla ole riittävää rokotussuojaa, varaa aika numerosta 040 542 9472. Soita numeroon myös, jos mukanasi oli lapsia, joilla ei ole rokotusta.
 Puhelinnumero palvelee klo 8–16 perjantaihin 2.8.2024 asti. Sen jälkeen voit ottaa yhteyttä omalle terveysasemallesi. MPR-rokotus on kaikille maksuton.