<title>HOK-Elanto palkkaa nyt yli 100 työntekijää uuteen keräilykeskukseensa Vantaalla – ihmisten rinnalla työskentelee myös yli 100 robottia</title>
<lead>Kymmenien miljoonien eurojen keräilykeskus aloittaa toimintansa Veromiehessä kesän aikana.</lead>
HOK-Elanto hakee parhaillaan yli sataa työntekijää uuteen ruoan verkkokaupan keräilykeskukseensa Vantaalla.
 Keräilykeskus aloittaa toimintansa Veromiehessä Manttaalitie 8:ssa kesän aikana.
 Keskus työllistää yli 200 logistiikkatyöntekijää, joista valtaosa toimii uudenlaisessa työssä kolmessa vuorossa. Tehtävä yhdistää myymälässä tehtävän keräilytyön ja logistiikka-alan varastotyön.
 Kehä III:n ja lentoaseman tuntumassa sijaitseva keskus on pitkälle automatisoitu, ja ihmisten rinnalla työskentelee yli 100 keräilyrobottia.
 Kokoaikaisten vakityöntekijöiden haku on käynnissä 26. maaliskuuta saakka, ja työskentely alkaa aikaisintaan toukokuussa.
Keräilykeskus on HOK-Elannolta kymmenien miljoonien eurojen jättisatsaus, jolla se varautuu ruoan verkkokaupan kasvuun lähivuosina.
 Sieltä toimitetaan asiakkaiden verkkokauppatilauksia pääkaupunkiseudulle ja lähikuntiin. Keskus palvelee päivittäin tuhansia kotitalouksia. Keräilykeskuksen avulla HOK-Elanto pystyy tuplaamaan nykyisen toimituskapasiteettinsa.