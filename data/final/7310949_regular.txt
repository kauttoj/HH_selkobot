<title>Vantaalaiskasvatti on Suomen ainoa olympiaedustaja suositussa lajissa – "Tavoite heräsi viime vuonna vähän yllättäen”</title>
<lead>Korson Kaiun kasvatti Anniina Ahtosalo on irti ensi kerran jo lauantaina aika-ajossa.</lead>
Korson Kaiun kasvatti Anniina Ahtosalo on Suomen ainoa maantiepyöräilijä tällä viikolla alkaneissa Pariisin kesäolympiakisoissa.
 Elokuussa 21 vuotta täyttävä lajinsa täysammattilainen vastaa puhelimeen Ranskassa mediatilaisuudessa.
 <quote>Kiitos, hyvää kuuluu! Tässä on ollut viimeisiä valmisteluita ennen olympiastarttia. Olen treenannut aika samalla tavalla (kuin muulloinkin) ja olen pyrkinyt hakemaan omaa huippukuntoa, Ahtosalo luettelee pirteän kuuloisella äänellä.</quote>
 <quote>Kotona sain treenata pari viikkoa ja keskittyä valmistautumiseen, Ahtosalo jatkaa.</quote>
 Täysammattilaisen arkipäiviin kuuluu noin karkeasti kuvailtuna syömistä, pyöräilyä ja lepäämistä. Harjoituspäivän aikana Ahtosalo on pyörän selässä neljästä viiteen tuntia.
 Ahtosalo on virnistellyt jo aiemmin elämänsä olevan aika tylsää, vaikka vuodesta puolet menee Suomessa kotona Tuusulassa ja loput puolet Espanjassa sekä muualla ulkomailla.
 Pian puhelu pätkii ilmeisesti taustamekkalan takia. Pariisissa riittää härdelliä, ja kisoihin osallistuu peräti 11 000 urheilijaa. Turvatoimien järeys on ollut suomalaisotsikoissa jo aiemmin.
 <quote>Kyllä täällä aika kattavat turvatoimet on. Poliiseja on valtavasti, kisapaikoille ja olympiakylään on tarkat turvatarkastukset.</quote>
 Ranska on tullut tutuksi siinä mielessä, että valmistautumiseen on kuulunut maantiepyöräilyn raa'an Ranskan ympäriajon katselua. Maailman arvostetuimpiin etappikisoihin kuuluva kisa poljettiin kesä–heinäkuussa.
 <quote>Täällä on suhteellisen lämpimät kelit. Hellettä voi toki tulla, mutta tuskin siinä määrin, että se suorituksiin vaikuttaa. Maantiekisan reitti on haastava, ja aika-ajon tekninen, mutta suhteellisen helppo ja pitkä.</quote>
 Ahtosalo on irti ensimmäisen kerran jo lauantaina takaa-ajossa. Urakka jatkuu siitä viikon päästä maantiepyöräilyssä. Suomalainen ei ole ladannut kuulemma mitään älyttömiä odotuksia.
 <quote>Odotan ikimuistoista kokemusta ja sitä, että pystyn suorittamaan omalla maksimitasolla.</quote>
 Ammattilaistasolla norjalaistalli Uno-X Mobilityä edustava Ahtosalo on voittanut urallaan muun muassa EM-pronssia alle 23-vuotiaiden henkilökohtaisessa aika-ajossa. Nuorten MM-kisoissa hän on ollut aika-ajon kymmenes.
 <quote>Tavoite olympialaisista heräsi viime vuonna vähän yllättäen. Se tuli ihan vain sitä kautta, kun aloin huomaamaan, että olen menestynyt kisoissa paremmin ja paremmin.</quote>
 Suomen teillä näkyy kesäaikaan jatkuvasti maantiepyöräilijoitä. Ehkä sitä voi pitää jonkinlaisena ihmeenä, että Ahtosalo on lajinsa ainoa suomalainen Pariisissa.
 <quote>On todella hienoa päästä edustamaan Suomea. Ehkä tämä vie lajia eteenpäin Suomessa! On meillä muutama hyvinkin kova naismaantiepyöräilijä jo olemassa. Toivottavasti niitä tulee jatkossa lisää, Ahtosalo sanoo.</quote>
 Vantaan kasvatti marinoitui olympiaurheilijaksi lähisukulaistensa kautta.
 <quote>Seurasin veljeä ja faijaa Korson Kaiun maastopyöräilyyn. Sitä kautta päädyin maantiepyöräilyyn. Korson Kaiku oli ominakin aikoina hyvä junioriseura, jossa tuettiin kilpailua. Seura oli kyllä suuri tuki junnuvuosina, Ahtosalo kertoo.</quote>