<title>Leikkipuistojen varjopaikkoihin kiinnitetään jatkossa enemmän huomiota</title>
<lead>Uudistuksessa huomioidaan erityisesti päiväkotien käyttämät leikkipuistot.</lead>
Leikkipuistojen ja leikkipaikkojen varjopaikkojen lisäämiseen tullaan kiinnittämään jatkossa enemmän huomiota, kertoo Helsingin kaupunki.
 Kasvatus- ja koulutuslautakunta kannattaa useamman valtuutetun aloitetta pysyvien varjopaikkojen lisäämisestä. Asiaa edistetään yhteistyössä kaupunkiympäristön toimialan kanssa. Erityistä huomiota tullaan kiinnittämään leikkipuistoihin, joissa ulkoilee päiväkotilaisia.
Varjopaikkoja tullaan lisäämään kasvillisuuden, katosten ja muiden mahdollisten keinojen avulla. Leikkipuistorakennusten yhteyteen on tarkoitus toteuttaa noin 30–35 neliön katoksia jotka soveltuvat ympärivuotiseen käyttöön.
 Katokset toimivat sade- ja aurinkosuojina, lastenvaunujen säilytyspaikkoina ja leikkipuiston ulkoruokailupaikkana.
 <quote> Kaupungin tavoitteena on toteuttaa turvallisia, leikkiin ja liikkumaan innostavia sekä kaikkina vuodenaikoina toimivia leikkipaikkoja ja leikkipuistojen ulkotiloja, jotka varustetaan monipuolisin leikkivälinein tarvittavine turva-alustoineen, kaupungin päätöksessä kerrotaan.</quote>
 Hellejaksoihin pyritään varautumaan säilyttämällä olemassa olevia puita tai istuttamalla uusia puita luonnollisiksi auringonsuojiksi. Pienimpien lasten ulkotiloissa ja uusilla leikkialueilla on aina suunnittelussa tavoitteena varjostava rakenne, kaupunki kertoo.
 Varjopaikkojen edistämisen yhteydessä sovitaan, mitä leikkipaikkoja käytetään päiväkotien säännölliseen ulkoiluun.