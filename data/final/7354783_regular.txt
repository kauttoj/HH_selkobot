<title>Osa kunnista on tiukentanut kännyköiden käyttöä kouluissa – näin toimitaan Vantaalla</title>
<lead>Vantaalla odotetaan valtion linjausta.</lead>
Vantaan perusopetuksessa kännyköiden käytön pelisäännöt ovat toistaiseksi samat, kuin viime lukuvuonna. Vantaalla useissa yläkouluissa kännyköitä saa käyttää välituntisin, mutta oppitunneilla puhelimet tulee olla repussa tai opettajan pöydällä "kännykkäparkissa". Vantaalaisissa alakouluissa kännyköitä ei pääsääntöisesti käytetä välituntisin.
 Kaupunki tarkensi ohjeistuksiaan puhelimien käyttöön liittyen viime syksynä. Kyse on suosituksista, sillä laki ei toistaiseksi salli kännyköiden kieltämistä. Kaupungin ohjeissa lukee, että oppituntien aikana kännykkää ei pidetä esillä opetustilanteissa muutoin kuin opettajan pyynnöstä. Lisäksi kannustetaan siihen, että kouluruokailut ovat kännykättömiä. Huoltajien toivotaan tukevan kaupungin linjausta.
 <quote> Jokaisessa vantaalaisessa koulussa sovitaan lukuvuosittain yhteiset mobiililaitteiden käyttöön liittyvät toimintatavat. Koululla käydään lukuvuoden alkaessa sekä tarvittaessa lukuvuoden aikana oppilaiden kännyköiden käyttöön liittyvät säännöt läpi oppilaiden, huoltajien ja koulun henkilöstön kanssa, Vantaan perusopetuksen aluepäällikkö Johanna Honkanen kertoo Vantaan Sanomille .</quote>
 Opetus- ja kulttuuriministeriö (OKM) on valmistelemassa kännyköiden käyttöön liittyen lakiesitystä tulevalle syksylle. Osa kunnista kuitenkin on tiukentanut kännyköiden käyttöä jo tämän lukuvuoden alusta. Näin on tehnyt muun muassa Helsinki ja Hyvinkää.
 <quote> Kaupunkitasoinen ohjeistus päivitettiin elokuussa 2023 ja mitään uusia tarkennettuja kaupunkitasoisia ohjeistuksia emme ole alkavaa lukuvuotta varten tehneet. Vantaa odottaa valtion linjausta asiasta, joka on käsittääksemme tulossa lähiaikoina. Kun se on tiedossa, niin teemme ratkaisut asian suhteen. Toki yksittäiset koulut ovat voineet tarkentaa asiaa järjestyssäännöissään nykyisten lakien puitteissa eli vapaaehtoisuuteen perustuen puhelimet voidaan laittaa kännykkäparkkiin, kertoo Vantaan perusopetuksen johtaja Ilkka Kalo .</quote>