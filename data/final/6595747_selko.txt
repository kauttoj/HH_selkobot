<title>Robotti aloitti työt kirjastossa Korsossa</title>
<lead>Lumon ja Länsimäen kirjastoissa saa palvelua roboteilta. Robotit palvelevat seitsemällä kielellä.</lead>
Robotti nimeltä Valle aloitti työt Lumon kirjastossa. Lumon kirjasto sijaitsee Korsossa.
 Valle osaa puhua useita kieliä. Viikon aikana se palvelee seitsemällä eri kielellä. Kielet ovat albania, arabia, dari, uiguuri, uzbekki ja venäjä.
 <quote> Toivomme, että Vallen avulla voisimme ylittää kielimuurit asiakaspalvelussa ja tutustuttaa myös vieraskieliset asiakkaat kirjaston palveluvalikoimaan, kertoo Vantaan kaupunginkirjaston erikoiskirjastonhoitaja Helena Perttilä .</quote>
 Vallelta voi pyytää apua esimerkiksi kirjastokortin hankintaan. Avun tarjoaa kirjaston työntekijä, joka on etäyhteyden päässä ja osaa useita kieliä.
 <quote> Hei! Kuinka voin auttaa? Svetlana Mukkulainen tervehtii ruudulla, kun Perttilä painaa nappia "Kutsu kirjastonhoitaja".</quote>
 Mukkulainen on Martinlaakson kirjastossa, jossa hän ohjaa Valle-robottia tietokoneella. Mukkulainen voi ohjata robottia Lumon kirjastossa, vaikka hän on itse Martinlaakson kirjastossa. Hän voi esimerkiksi auttaa löytämään selkokielisiä lastenkirjoja tai tulostimen. Hän voi opastaa myös kirjastokortin hankinnassa ja kertoa kirjaston säännöistä.
 <subtitle>Bingo palvelee Länsimäen kirjastossa</subtitle>
Myös Länsimäen kirjastoon on tullut robotti. Sen nimi on Bingo. Varian hyvinvointiteknologian opiskelijat ovat keksineet robottien nimet.
 Bingo toimii samalla tavalla kuin Valle. Robottia ohjaa etänä kirjaston työntekijä, joka osaa useita kieliä.
 Kirjastorobotit ovat osa Puhu robolle -hanketta. Robotteja testataan viisi viikkoa ensin kirjastoissa. Sen jälkeen Vantaa-info tarjoaa palveluitaan robottien kautta Lumon ja Länsimäen kirjastoissa.
 Testauksen jälkeen päätetään, kuinka robotteja kehitetään ja missä niiden työskentelystä on eniten hyötyä.
 <quote> Myös uusien robottien hankkimista harkitaan. Meillä on nyt Suomen ensimmäiset yleisten kirjastojen etäasiakaspalvelurobotit, Perttilä sanoo.</quote>