<title>Linnanmäki paljasti rannekkeen uuden hinnan – korotus aiempaa rajumpi</title>
<lead>Yhden laitelipun hinta on jo 11 euroa.</lead>
Linnanmäki on korottanut rannekkeen hintaa jälleen usealla eurolla. Viime vuonna huvipuiston ranneke maksoi 47 euroa. Hintaa pidettiin tuolloin "överikalliina" .
Vuonna 2022 hinta oli taas 43 euroa. Linnanmäki rikkoo nyt 50 euron haamurajan. Tulevana kesänä rannekkeesta pitää pulittaa 51 euroa.
 Kello 18 jälkeen myytävän iltarannekkeen hinta on 41 euroa. Linnanmäelle voi ostaa myös kausikortin, joka on voimassa joka päivä. Tämä lysti kustantaa 299 euroa. Pääsylippu yhteen laitteeseen nousi eurolla. Hinta on nyt 11 euroa.
 Sisäänpääsy huvipuiston alueelle on maksuton. Alueella on myös seitsemän maksutonta laitetta, jotka on tarkoitettu pienille lapsille.
 Linnanmäen kesän uutuuslaite on Swingi.
 Heiluriliikettä tekevä laite tulee rakentumaan huvipuiston keskelle, Kieputin-laitteen entiselle paikalle.
 <quote>Swingissä istutaan jättimäisen heilurin kyydissä, joka heilauttaa kyydissä olijoita lähes 100 kilometrin tuntivauhtia puolelta toiselle. Heilurin lakipisteessä ollaan 40 metrin korkeudessa, 120 asteen kulmassa ja huvittelijoiden eteen avautuvat Helsingin mahtavat maisemat, kertoo Linnanmäen kehitysjohtaja Anssi Tamminen tiedotteessa.</quote>
 Linnanmäki aukeaa perjantaina 26. huhtikuuta. Linnanmäki järjestää halloween-henkisen Iikweek-tapahtuman 6.–29. syyskuuta. Kauden päättävä Valokarnevaali vietetään 11.–20. lokakuuta. Syksyn tapahtumiin on ollut aiempina vuosina erillinen pääsymaksu.
 Linnanmäen ravintolakattaus menee ainakin osittain uusiksi. Esimerkiksi Wok'n'Curry ravintola on kertonut lopettaneensa.
 Helsingin Uutiset ei tavoittanut työmatkalla olevaa Linnanmäen toimitusjohtaja Pia Adlivankinia kommentoimaan hinnannousua.