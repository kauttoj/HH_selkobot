<title>Rediin aukesi ilmainen palvelu lapsiperheille: Kävijät kuvailevat "korvaamattoman tärkeäksi"</title>
<lead>Perhekahvila on auki kahtena päivänä viikossa.</lead>
Syksyisenä torstai-aamupäivänä kauppakeskus Redin käytävillä on hiljaista. Kellon lyödessä tasan 10, värikkääseen lastehuoneeseen alkaa lapata vaunuja työntäviä vanhempia. On aika avata Mannerheimin lastensuojeluliiton perhekahvila.
 Perhekahvila toimii vapaaehtoisvoimin kahtena päivänä viikossa. Tarjolla on kahvia, teetä, keksejä ja lasten maissinaksuja. Ne on ostettu Kalasataman asukasyhdistyksen avustuksella. Tärkeintä ei kuitenkaan ole tarjoilu, vaan muiden lasten ja vanhempien kohtaaminen.
 <quote> Pidän tällaista toimintaa korvaamattoman tärkeänä. On mielettömän ihanaa, että on tällainen mahdollisuus. On ohjattua toimintaa ja vertaisryhmä samassa elämäntilanteessa oleville. Se on todella arvokasta, Lassi Vierikko , 41, sanoo.</quote>
 Hän on perhekahvilassa ensimmäistä kertaa tyttärensä Ramonan kanssa. Kalasataman perhekahvilatoiminta on käynnissä kolmatta viikkoa.
 <quote> On tärkeää, että lapsella on ohjelmaa, mutta myös aikuisille on tärkeää päästä ihmisten ilmoille. On kiva vaihtaa kokemuksia muiden kanssa.</quote>
 Vierikko arvostaa perhekahvilaa etenkin nyt syksyllä, kun ulkona sataa ja tuulee. Sisäleikkipaikka on hyvä vaihtoehto ulkoilulle.
 Emma Naumanen , 33, on Evelin -vauvansa kanssa perhekahvilassa myös ensimmäistä kertaa.
 <quote> Päivät kävisivät tylsäksi, jos olisi vain kotona. On tärkeää, että on jotain ohjelmaa. Siitä saa paljon energiaa.</quote>
 Neumann on positiivisesti yllättynyt siitä, kuinka paljon Redissä on erilaisia lapsille ja aikuisille suunnattuja oleskelutiloja.
 Paikalla on parikymmentä aikuista ja lasta. Ennen kahvittelua pidetään jumppa-muskari. Sitä vetää Bella Järvimaa-Kajander , 58. Hän on entinen jumppaohjaaja ja Kalasataman alueen aktiivi.
 <quote> Minulla on neljä aikuista lasta, neljä lastenlasta, koira ja vielä hoitokoiriakin. Olen MLL:n hallituksen jäsen, ja tänään olen täällä vetämässä perhekahvilaa, Järvimaa-Kajander kertoo.</quote>
 Jumpan jälkeen Järvimaa-Kajander ja Fatou S.K. Darboe , 25, tarjoilevat kahvia. Darboe on paikalla auttamassa perhekahvilatoiminnassa, sillä toiminta ei olisi mahdollista ilman vapaaehtoisten työpanosta. Mukanaan hänellä on kuukauden ja kahden viikon ikäinen Modou -poika.
 Marjatta Tuokko , 68, on perhekahvilassa lapsenlapsensa kanssa. Hän asuu itse Järvenpäässä, mutta matkaa Kalasatamaan kolmesti viikossa hoitaakseen lapsenlastaan. Aikoinaan Tuokko on käynyt perhekahviloissa omien lastensa kanssa.
 <quote> Hoidin lapsiani kotona seitsemän vuotta. On tosi tärkeää, että lapset ja vanhemmat tapaavat toisiaan. On varmasti paljon nuoria äitejä, jotka eivät tunne muita vanhempia, ja täällä heitä voi tavata.</quote>
 Tuokko pitää perhekahviloita matalan kynnyksen paikkoina tavata muita perheitä. Hän näkee myös, kuinka oma lapsenlapsi nauttii perhekahvilaan tulemisesta.
 <quote> Hän on aina silmät kirkkaina, kun tajuaa että tullaan taas tänne. Tämä on lapselle sosiaalista toimintaa, ja oppii jakamaan lelujakin.</quote>
 Perhekahvilan lisäksi Tuokko pitää Kalasatamasta.
 <quote> Tyttäreni on asunut täällä puoli vuotta. Olen aivan ihastunut alueeseen! Paikka on ihana ja merenrannat ovat todella kauniit. Tällä hetkellä keinupuisto on kova sana tyttärenpojalleni.</quote>
 Kellon lähestyessä yhtätoista perhekahvilassa on jo hiljaisempaa. Pienten lasten syömis- ja nukkumisajat rytmittävät päivää. Osa on lähtenyt kotiin tai ostoksille. On leikitty ja jumpattu, aikuiset ovat saaneet jutella. Perhekahvila on tehnyt tehtävänsä.