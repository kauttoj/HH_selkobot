<title> Tekijän oli tarkoitus ampua enemmän kuin kolme ihmistä</title>
<lead>Tekijä suunnitteli ampumista 2–3 viikkoa. Hän oli katsonut kuukausien ajan kouluampumista käsitteleviä verkkosivustoja.</lead>
Vantaan Viertolan 12-vuotias kouluampuja käveli tiistaina 2. huhtikuuta kouluun wc-tilojen kautta. Hän nosti huivin kasvojensa suojaksi ja käveli luokkaan. Luokassa hän ilmoitti, että nyt loppui kiusaaminen. Sen jälkeen hän ampui käsiaseella kolmea oppilasta.
 Esitutkinnassa on selvinnyt, että hänen oli tarkoitus ampua useampaa kuin kolmea henkilöä.
 Tekijä on kertonut teon syyksi kiusaamisen. Kiusaaminen on ollut hänen mukaansa nimittelyä, syrjintää ja ryhmän ulkopuolelle jättämistä. Esitutkinnassa ei ole kuitenkaan tullut esille asioita, jotka vahvistaisivat kiusaamisen.
 <quote>Ilmeisesti joskus aikaisemmin on ollut joitakin riitoja, jotka on selvitetty. Epäillyn oma kokemus kiusaamisesta ei välttämättä ole näkynyt ulospäin, kertoo rikoskomisario Marko Särkkä tiedotteessa.</quote>
 Hän on johtanut ampumatapauksen tutkintaa.
 <subtitle>Tekijä suunnitteli ampumista pitkään</subtitle>
Ampuminen tapahtui Vantaalla Viertolan koulun Jokirannan toimipisteessä. Yksi kuudesluokkalainen lapsi kuoli ja kaksi haavoittui. 12-vuotias tekijä opiskeli samalla luokalla uhrien kanssa.
 Tapahtumat luokkahuoneessa kestivät 1–2 minuuttia. Poliisi kertoo, että opettajalla oli tärkeä rooli tapahtumissa. Hän sai tekijän poistumaan koulusta.
 Tekijä on kertonut suunnitelleensa tekoaan kahdesta kolmeen viikkoon. Hänen tietokoneeltaan ja kännykästään on löytynyt tietoa, joka tukee kertomusta.
 Tekijä on ollut jo kuukausien ajan kiinnostunut kouluampumisiin liittyvistä sivustoista. Sen lisäksi hän on ollut kiinnostunut aseista ja niiden toimintaan liittyvistä videoista.
 Tutkinnassa on myös saatu selville, miten tekijä sai aseen itselleen ja miten hän on osannut käyttää sitä.
 <quote> Olemme jo aiemmin kertoneet, että tekoväline kuuluu lähisukulaiselle. Tutkinnassa on selvinnyt, että epäilty on aiemmin ampunut aseella pari kertaa sukulaisen valvonnassa, Särkkä sanoo tiedotteessa.</quote>
 Kaikkia tutkinnassa selvinneitä tietoja ei voida kertoa julkisesti.
 <quote>Tällaisia tietoja ovat esimerkiksi tekijän ja uhrien terveystiedot ja uhrien vammat, lastensuojeluun liittyvät asiat, perhetausta, yksityiselämään liittyvät asiat sekä mielentilaan liittyvät selvitykset.</quote>
 <subtitle>Tutkinta päättyy</subtitle>
Itä-Uudenmaan poliisi on nyt saanut tehtyä kaikki tarvittavat kuulustelut ja tutkintatoimenpiteet.
 <quote>Odotamme vielä muutamia eri viranomaisten ja yhteistyökumppaneiden lausuntoja, kertoo Särkkä tiedotteessa.</quote>
 Poliisilla ei ole asiasta enää muuta tiedotettavaa. Tapauksesta ei voida nostaa syytettä, koska tekijä on alle 15-vuotias.