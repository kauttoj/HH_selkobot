<title>Kouluvalmentajat työskentelevät Vantaalla myös ensi lukuvuonna</title>
<lead>Vantaalla on työskennellyt kuluneen lukuvuoden aikana 11 kouluvalmentajaa.</lead>
Vantaalaisissa kouluissa työskentelee kouluvalmentajia myös ensi lukuvuonna.
 Viime syksynä Vantaalla aloitti 11 kouluvalmentajaa. Kouluvalmentajat ovat työskennelleet pääasiassa yläkouluissa. Kaupunki palkkasi kouluvalmentajat Opetus- ja kulttuuriministeriön rahoituksella. Kyseessä oli kokeilu, johon kaupunki sai lisää rahaa.
 <quote> Hankerahoitus riittää 11 kouluvalmentajan palkkaamiseen myös ensi lukuvuodelle. Valitettavasti kesän ajalta emme voi maksaa palkkaa, kertoo Vantaan kaupungin aluepäällikkö Johanna Honkanen .</quote>
 Honkanen kertoo, että kokeilu on ollut erittäin positiivinen.
 <quote> Lännen alueen rehtorit ovat sanoneet, että tämä on parasta mitä kouluihin on pitkään aikaan tullut.</quote>
 Kouluvalmentajia on työskennellyt Aurinkokiven, Hämeenkylän, Kilterin, Leppäkorven, Martinlaakson, Mikkolan, Ruusuvuoren, Sotungin, Veromäen ja Jokiniemen kouluissa. Lisäksi kouluvalmentaja on ollut tukena Helsinge skolassa ja Viertolan koulussa.
 <subtitle>Oppilaiden tukena</subtitle>
Kaupungin tekemän kyselyn mukaan koulujen rehtorit kokevat, että kouluvalmentajan työ on tärkeää kouluissa.
 Kouluvalmentaja auttaa, tukee ja on läsnä oppilaille koulun arjessa.
 Honkanen kertoo, että kouluvalmentajat jatkavat samoilla kouluilla kuin tänä vuonna.
 <quote> Kouluissa, joissa työskentelee kouluvalmentaja, on alun perin katsottu olevan erityistä tarvetta tällaiselle tuelle. Halusimme antaa näille samoille kouluille mahdollisuuden toiseen lukuvuoteen ja kehittää uutta tehtävänkuvaa edelleen, Honkanen sanoo.</quote>
 Honkasen mukaan moni koulu toivoo omaa kouluvalmentajaa. Hänen mielestään kouluvalmentajasta on hyötyä erityisesti yläkouluissa, joissa yhdellä opettajalla on joka viikko 100–200 oppilasta.
 <quote> Muista kouluista on tullut kovasti toiveita omasta kouluvalmentajasta. Tämä on herättänyt kateuttakin.</quote>
 <subtitle>Kouluvalmentajia toivotaan pysyviksi</subtitle>
Vantaan nuorisovaltuusto on pyytänyt selvitystä siitä, voisiko kouluvalmentajia vakinaistaa kouluihin. Esimerkiksi Helsingin kaupunki on vakinaistanut kouluvalmentajat.
 Vantaan kaupunginhallitus käsittelee asiaa 27.5. Kaupunki on valmistellut esityksen, jonka mukaan kouluvalmentajan palkkaaminen kaikille yläkouluille maksaisi noin 800 000 euroa. Yläkouluja on yhteensä 21.
 <quote> Se on iso summa rahaa, mutta tosi kalliiksi tulee se, että joku nuori syrjäytyy koulupolultaan, koska tällöin on kyse isommasta syrjäytymisen uhasta. Siihen nähden hinta on pieni. Jos kouluvalmentaja voi ehkäistä yhdenkin lapsen poisjäämisen koulusta, se kannattaa, Honkanen sanoo.</quote>