<title>Poliisi: Kuusijärvellä loukkaantuivat vakavasti 4- ja 7-vuotiaat sisarukset</title>
<lead>Poliisin mukaan lapset ovat yhä sairaalahoidossa. Heidän tilansa on vakava.</lead>
Kuusijärvellä tapahtui viime perjantaina hukkumisonnettomuus. Siinä loukkaantuivat vakavasti samaan perheeseen kuuluvat 4-vuotias tyttö ja 7-vuotias poika.
 Lapset ovat yhä sairaalassa hoidossa. Heidän tilansa on vakava, tiedottaa Itä-Uudenmaan poliisi.
 Hätäkeskus sai perjantaina illalla kuudelta ilmoituksen, jonka mukaan kaksi alle 10-vuotiasta lasta oli kadonnut Kuusijärvellä. Vanhempi sisaruskaksikko oli isän huomaamatta poistunut kahluualtaasta vieressä sijaitsevalle laiturille. He olivat hypänneet tästä veteen syvälle puolelle.
 Kun poliisi, pelastuslaitos ja ensihoito saapuivat paikalle, 4- ja 7-vuotiaat lapset oli löydetty vedestä elottomina. Uimavalvojat elvyttivät heitä.
 Poliisin mukaan sisarukset olivat olleet uimarannan matalassa kahluualtaassa 2-vuotiaan sisaruksensa ja isänsä kanssa.
 Alustavien tietojen mukaan sisarukset eivät osanneet uida. Heillä ei ollut kellukkeita tai vastaavia uimavälineitä käytössään.
 Uimavalvojat löysivät lapset veden alta noin 4 minuutissa saatuaan tiedon katoamisesta.
 Lasten löydyttyä uimavalvojat aloittivat heti elvytyksen sivullisten avulla. Paikalle saapuneet ambulanssit veivät lapset sairaalahoitoon.