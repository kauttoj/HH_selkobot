<title>Helsingissä asuva perhe luopui autosta – näin kävi</title>
<lead>Perhe on liikkunut nyt vuoden julkisilla.</lead>
Ilkka Taivassalon perhe luopui autosta vuosi sitten. Perhe alkoi käyttämään enimmäkseen julkista liikennettä.
 <quote> Luovuimme autosta kesän alussa. Jossain kohtaa huomasin laihtuneeni ihan älyttömästi. Kun kävin kesän lopulla puntarilla, huomasin että painoni oli tippunut kymmenen kiloa kolmessa kuukaudessa, Taivassalo kertoo.</quote>
 Ilman autoa oleminen oli tuonut päiviin lisää liikuntaa ja askelia. Muuta muutosta hän ei ollut elämäänsä tehnyt.
 <quote> Söin ihan saman verran herkkuja ja pullaa, koska olen ihan jälkiruokafanaatikko. Laihtumiselle ei ollut mitään muuta selitystä kuin autosta luopuminen.</quote>
 Taivassalo työskentelee päällikkönä kiinteistöalalla. Hänen puolisonsa työskentelee asiantuntijatehtävissä. Heillä on neljä lasta. Perhe asuu Munkkiniemessä.
 Tuttavat eivät ole ihmetelleet, että heillä ei ole autoa, mutta Taivassalon työkaverit pitävät asiaa outona.
 <quote> Auton ajatellaan olevan statusasia kiinteistöasiantuntijan tehtävissä, Taivassalo sanoo.</quote>
 Taivassalo kertoo, että käytti autoa ennen "ihan kaikkeen". Hän kulki sillä harrastuksiin, töihin, ruokakauppaan, viikonloppureissuille ja kesälomareissuille. Myös huono sää oli syy käyttää autoa.
 Nyt perhe käyttää yhteiskäyttöautoa pari kertaa kuukaudessa. Sillä saatetaan matkustaa esimerkiksi toiseen kaupunkiin. Ruuat perhe tilaa kotiin.
 Viikoittaisiin harrastuksiin perhe kulkee julkisilla. Perheen yksi lapsi ja molemmat aikuiset harrastavat ringetteä. Toisen lapsen harrastus on jalkapallo. Perheellä on yhteensä 5–6 treenit viikossa. Sen lisäksi on vielä pelit.
 <quote> Sunnuntaisin ringettetreeneihin menee 1,5 tuntia enemmän kuin autolla menisi. Kesällä menimme puolisoni kanssa häihin kolmella eri bussilla. Kesken matkan tajusimme, että meillä on väärän vyöhykkeen liput, Taivassalo kertoo.</quote>
 HSL:n eri vyöhykkeiden hahmottaminen on Taivassalon mielestä vaikeaa. Hän pitää matkalippujen hintaa sopivana, mutta toivoo silti, että olemassa olisi pelkkä A-vyöhyke. Hän liikkuu suurimman osan ajasta sillä alueella.
 Mikä sitten sai perheen luopumaan autosta?
 <quote> Minulla oli töiden kautta leasing-auto, jonka sopimus oli päättymässä. Olin asian kanssa hieman viime tingassa liikkeellä, ja uuden auton saaminen olisikin kestänyt kuukausia. Päätimme, että eiköhän kokeilla olla ilman autoa.</quote>
 Perhe voisi ottaa joskus vielä auton. He eivät koe, että asian suhteen tarvitsee olla ehdoton.
 Julkisista kulkuvälineistä ratikka on isän ja lasten suosikki. Perheen vanhemmat lapset ovat 13-, 7- ja 4-vuotiaita. Nuorin lapsi Wilma on 10 kuukautta vanha. Taivassalo hoitaa häntä tällä hetkellä kotona.
 <quote> Lapset käyttäytyvät 90 % ajasta hyvin julkisissa liikennevälineissä. Joskus kun ei ole osattu käyttäytyä, niin olen noussut lasten kanssa kyydistä pois. Yritän elää niin, että minulla ei ole kiire mihinkään, Taivassalo sanoo.</quote>
 Vain kerran Taivassalo on toivonut, että hänellä olisi ollut auto.
 <quote> Oli marraskuu ja olin tulossa pitkältä kiinteistökierrokselta. Seisoin räntäsateessa litimärkänä Kehä 1:n varrella, kun kaksi bussia jätti välistä. Kun kolmas bussi lopulta tuli, niin aikaa oli tuhlaantunut jo puolitoista tuntia.</quote>