<title>Vantaa lähtee vetämään kansainvälisen megahankkeen suunnittelua – "Miksi pitäisi aina olla perässähiihtäjä?"</title>
<lead>Meillä on aito intressi tässä asiassa, Vantaan kaupunginjohtaja Pekka Timonen sanoo.</lead>
Vantaan kaupunki lähtee vetämään Tallinna-tunneliin liittyvää hanketta. Asia tulee ilmi Uudenmaan liiton maakuntahallituksen päätösasiakirjassa.
 Miksi Vantaan kaupunki on pääosassa Tallinna-tunneliin liittyvässä hankkeessa?
 <quote>Meillä on aito intressi tässä asiassa. Kyse on myös työnjaosta, jonkun on oltava hankkeissa vetäjänä, Vantaan kaupunginjohtaja Pekka Timonen vastaa Vantaan Sanomille .</quote>
 Vantaa on mukana lentoratayhtiössä, joten Timosen mukaan on loogista, että kaupunki on mukana myös Tallinna-tunnelin valmistelussa.
 Vantaan elinvoimajohtaja Tommo Koivusalo kysyy, miksei Vantaa voisi olla päävastuussa.
 <quote>Miksi Vantaan pitäisi aina olla perässähiihtäjä? Viron liittäminen Helsinki-Vantaan lentoaseman markkina-alueeseen olisi Suomen ja erityisesti Vantaan kannalta erittäin toivottava asia.</quote>
 Vantaan vetämässä hankkeessa on tarkoitus tänä vuonna varmistaa Tallinna-tunnelin suunnittelun eteneminen, Uudenmaan maakuntajohtaja Tuija Telén kertoo.
 <quote> Olen ymmärtänyt, että kansainvälistä liikkuvuutta edistävillä hankkeilla voisi nyt olla hyvä mahdollisuus saada rahoitusta, Telén muotoilee.</quote>
 Ajankohta on otollinen, koska geopoliittinen tilanne on muuttunut Venäjän hyökättyä Ukrainaan ja Suomen liityttyä Natoon. Tunneli mahdollistaisi myös sotilaallisen liikkumisen ja huoltovarmuuteen liittyvän rahdin kuljettamisen Suomen ja Baltian välillä.
 Geopoliittinen tilanne ei ole kuitenkaan ainoa syy sille, että hanke on jälleen pompsahtanut keskusteluun. Telénin mielestä ei voida edes puhua "pompsahtamisesta", sillä hanke on hautunut pitkään.
 <quote>Tunnelihanke nostetaan nyt vahvemmin esille, jotta kansainvälisissä rahoituspöydissä ollaan neuvottelemassa oikeaan aikaan.</quote>
 Rahoitusta tunnelin suunnitteluun ja rakentamiseen aiotaan hakea muun muassa EU:lta. Katse on vuonna 2028 alkavassa rahoituskaudessa.
 Koivusalon mukaan kuluvan vuoden hankkeella on kolme tärkeää tehtävää: Tallinna-tunnelin rahoitusvaihtoehtojen selvittäminen, tunnelihankkeen yhteiskunnallisten vaikutusten arviointiin valmistautuminen ja asian tuominen julkiseen keskusteluun.
 Vantaalaisten veronmaksajien rahaa suunnitteluun ei tässä vaiheessa juurikaan käytetä. Vantaan kaupunki rahoittaa hanketta 2 476 eurolla. Koko valmisteluhanke maksaa noin 50 000 euroa.
 Tunnelin suunnittelu ja rakentaminen on miljardiluokan hanke. Voisivatko Tallinna-tunnelin rahoittamiseen osallistua EU:n lisäksi valtiot, tunnelin vaikutuspiirissä olevat kunnat Suomessa ja Virossa, kuten Vantaa, sekä yksityiset rahoittajat?
 <quote> Kyllä tuossa on aika kattava lista, Telén toteaa.</quote>
 Samaan aikaan vireillä on myös yksityinen tunnelihanke. Se ei ole esteenä julkisen hankkeen edistämiselle.
 Telén muistuttaa, että Suomessa on onnistuneesti toteutettu yksityisen ja julkisen sektorin yhteishankkeita, esimerkkinä Tampereen rantaväylän tunneli.
 <quote>Tällä hetkellä Uudenmaan liiton intresseissä on se, että Tallinnaan syntyy raideyhteys tavalla tai toisella. Tunnelihankkeeseenkin mahtuu mukaan monenlaisia toimijoita, Telén sanoo.</quote>
 Timonen toteaa, että Vantaalla seurataan myös yksityisen hankkeen kehittymistä.
 <quote>On hyvä, jos jokin hanke luo maayhteyden Suomen ja Viron välille.</quote>
 Koivusalo ja Telén eivät lähde arvioimaan, koska Tallinna-tunneli voitaisiin avata liikenteelle.
 <quote>Isot infrahankkeet on hyvin pitkän ajan hankkeita, Koivusalo tyytyy toteamaan.</quote>
 Timonen kuvailee, että "kyseessä on tulevaisuuden mahdollisuus, jota nyt selvitellään".
 <quote>Vaikea arvioita aikataulua. Itse ajattelisin, että jos kaikki menisi sujuvasti, niin oltaisiin jossain vuoden 2040 paikkeilla.</quote>
 Timosen mukaan kyse ei ole siitä, onko tunneli teknisesti mahdollista toteuttaa, vaan siitä, miten se rahoitetaan ja saadaan kannattavaksi.
 <quote>Tilanne olisi eri, jos Suomessa olisi 60 miljoonaa asukasta. Mikään hanke ei kuitenkaan synny tyhjästä, joten hyvä, että selvitellään.</quote>
 Tallinna-tunnelille on esitetty julkisuudessa kaksi linjausvaihtoehtoa. Koivusalon mielestä tärkeintä Vantaan kannalta on se, että yksi asemista sijaitsee Helsinki-Vantaan lentoasemalla.
 Voimassa olevien kaavojen mukainen linjausvaihtoehto tunnelille on Helsingin keskustan kautta lentoasemalle. Terminaalialueelle on maakuntakaavassa paikka lentoaseman pohjoispuolella.
Vantaa on valmistelevassa hankkeessa päätoteuttaja. Kukaan ei tässä vaiheessa tunnu ottavan kantaa siihen, mikä olisi Vantaan rooli tunnelin suunnittelun ja rakentamisen edetessä.
 <quote>Kyseessä on tulevaisuuteen varautuminen. Kaupungit ovat niitä organisaatioita, joiden tulee katsoa pisimmille eteenpäin, Timonen muotoilee.</quote>
 Myöskään Vantaan osallistumista rahoittamiseen ei ole vielä virallisesti pohdittu.
 <quote>Tämän vuoden aikana tehtävän selvityksen jälkeen tiedetään enemmän, Koivusalo sanoo.</quote>
 Tallinna-yhteyden juna kulkisi Vantaan alueella tunnelissa. Miten kaupunkia hyödyttää sen alla kulkeva raideyhteys?
 <quote>Tiivistyvän Vantaan kannaltahan on hyvä, että juna kulkisi Vantaan kohdalla maan alla. Siitä ei olisi meille haittaa, Timonen toteaa.</quote>
 Sen sijaan hyötyä olisi.
 <quote>Helsinki-Vantaan lentoasema-alueen merkitys kasvaisi Pohjois-Euroopassa entisestään. Emme ehkä vieläkään riittävästi tunnista, miten valtava merkitys koko lentoaseman alueella on. Sen tuleva kehitys on Vantaalle ja koko seudulle erittäin tärkeää, Timonen jatkaa.</quote>
 Koivusalon mukaan Tallinna-tunneli on vantaalaisten kannalta erittäin hyvä hanke.
 <quote>Mitä paremmat logistiset yhteydet ovat, sitä paremmin Vantaalla menee. Vantaan kilpailukyky on sidoksissa liikenneratkaisuihin. Sijaintihan meillä on ylivoimainen koko Suomessa.</quote>
 Haastattelun lopuksi kaupunginjohtaja Timonen katsoo kauas ja tekee lupauksen.
 <quote>Jos tunneli tulee, lupaan istua ensimmäisessä Berliinin junassa.</quote>