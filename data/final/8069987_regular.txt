<title>Suunnitelma: Myyrmäen uimahallia laajennetaan – toiveissa useampi uusi allas</title>
<lead>Myyrmäen uimahallin laajennukseen on suunnitteilla lisää 25 metrin ratoja.</lead>
Myyrmäen uimahalliin suunnitellaan laajennusta. Laajennuksesta on tehty tämän vuoden aikana tarveselvitystä.
 <quote> Myyrmäen uimahallin laajennus on ehdottoman tarpeellinen. Vesipinta-alalle on kova tarve varsinkin Myyrmäessä. Länsi-Vantaalla on toki myös Martinlaakson uimahalli, mutta nämä molemmat on rakennettu jo kauan aikaa sitten ja asukasmäärät ovat kasvaneet huomattavasti, Vantaan liikuntapäällikkö Anu Jokela kertoo Vantaan Sanomille .</quote>
 Jokelan mukaan uimahallin laajennukseen on suunnitteilla uusi opetusallas.
 <quote> Nykyinen lastenallas olisi näin vapaassa yleisökäytössä.</quote>
 Lisäksi laajennukseen on suunnitteilla lämminvesiallas, joka nykyisessä uimahallissa on Jokelan mukaan pieni ja riittämätön. Toteutuessaan laajennukseen olisi tulossa myös lisää 25 metrin ratoja sekä nuorisoallas.
 <quote> Ideana on, että nuorisoaltaassa lapset ja nuoret voivat peuhata rauhassa häiritsemättä muita, Jokela sanoo.</quote>
 Uimahallin laajennusta on Jokelan mukaan suunniteltu uimahallin ja tekonurmikentän välissä olevalle viherkaistaleelle.
 Jos suunnitelmat toteutuvat, uimahallin laajennustyöt käynnistyvät syksyllä 2027. Parhaillaan tehtävässä tarveselvityksessä selvitetään myös nykyisen uimahallin korjaustarve. Jokela korostaa, että suunnitelmat tarkentuvat tarveselvityksessä. Asiaa käsitellään lautakunnissa jo loppuvuoden aikana.