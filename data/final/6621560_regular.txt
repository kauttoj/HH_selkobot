<title>Ravintolajätti alkoi lahjoittaa yli jääneitä lounaita Helsingin ruoka-apuun</title>
<lead>Helsingissä alkoi tänään uudenlainen kokeilu, jossa lounailta ylijäänyttä ruokaa jaetaan ruoka-apuun.</lead>
Helsingissä alkoi tänään uudenlainen kokeilu, jossa Sodexo lahjoittaa oppilaitosten lounailta ylijäänyttä ruokaa ruoka-apuun. Ruoat noutaa hävikkiruokaterminaali Stadin safka, joka jakaa ne eteenpäin ruoka-aputoimijoille.
 Sodexo on yksi Suomen suurimmista ravintoloitsijoista. Pilotissa on mukana viisi ravintolaa: joista kolme on Stadin ammattiopiston toimipaikkoja ja niiden lisäksi mukana ovat Helsingin Eurooppalainen koulu ja Helsingin yliopiston päärakennus.
 Kokeilua koordinoi Helsingin kaupungin ja Helsingin seurakuntayhtymän hävikkiruokaterminaali Stadin safka, joka noutaa linjastosta ylijääneen, jäähdytetyn ruoan seuraavana aamuna ja kuljettaa sen eteenpäin kokeilussa mukana oleville ruoka-aputoimijoille. Toimijat lämmittävät ruoan ja tarjoavat sen kävijöilleen paikan päällä nautittavana ateriana.
 <quote> Stadin safka toimittaa helsinkiläisille ruoka-aputoimijoille pääasiassa kauppojen, tukkujen ja elintarviketeollisuuden lahjoittamia hävikkielintarvikkeita. Olemme iloisia, että kokeilun myötä lahjoittajien joukkoon saadaan myös ravintoloita ja pääsemme laajentamaan toimintaa myös valmiiseen ruokaan, sanoo Stadin safkan toiminnasta vastaava ruoka-aputoiminnan päällikkö Anni Heinälä tiedotteessa.</quote>
 Kokeilu kestää kevään loppuun ja tuloksia arvioidaan sen jälkeen. Kaupungin mukaan kokeilua voidaan myöhemmin laajentaa.