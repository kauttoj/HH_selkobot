<title>”Kelan taloa” puretaan nyt täyttä häkää Tikkurilassa – ”Tämä on meille perusmökki”</title>
<lead>Kielotiellä sijaitsevan rakennuksen pitäisi olla maantasalla tammikuun lopulla.</lead>
<quote>”Kelan talona” tunnettua tyhjää liikerakennusta puretaan täydellä tohinalla Tikkurilan keskustassa.</quote>
 Urakasta vastaavan Purkupiha Oy:n vastaava työnjohtaja Jukka Rosberg kertoo, että purkutyöt aloitettiin lokakuun alkupuolella sisätiloissa ja ne etenevät suunnitellussa aikataulussa.
 Rosbergin mukaan sisätiloista on nyt purettu kaikki rakenteet, kuten väliseinät ja lattiapinnoitteet, ja tällä hetkellä tehdään niin sanottu massiivipurkua.
 Nyt urakka näkyy ulospäin, kun kaivinkoneet nakertavat vuonna 1987 valmistuneen rakennuksen kivirakenteita. Työmaalla ahertaa työnjohdon lisäksi kolme työntekijää kahden kaivinkoneen kanssa.
 <quote>Massiivipurkamista on nyt kaksi viikkoa tehty, ja se kestää tammikuun lopulle. Silloin pitäisi olla kaikki työt tehtynä eli rakennus purettu ja jätteet viety jäteasemille, Rosberg aikatauluttaa.</quote>
 Lähes 5 000-neliöisen ja nelikerroksisen rakennuksen purusta syntyy kymmeniä kuorma-autollisia purkujätettä.
 Rosbergin mukaan rakennuksen purkamisessa ei ole odotettavissa mitään yllätyksiä: kyseessä on varsin tavanomainen purku-urakka.
 <quote>Tämä on meille perusmökki, hän kuvaa.</quote>
 <quote>Töissä pitää kuitenkin ottaa huomioon purkutyömaan keskeinen sijainti Tikkurilassa. Se huomioidaan rajauksella, aitauksella, liikennejärjestelyillä ja pölynhallinnalla. Purkutöistä ei ole vielä kuulunut mistään suunnasta mitään palautetta, Rosberg kertoo.</quote>
 <quote>”Kelan talo” -nimitys tulee siitä, että Kielotien varressa sijaitsevassa rakennuksessa toimi aiemmin muun muassa Kela.</quote>
 Viime vuodenvaihteesta tyhjillään ollut liiketalo joutui rankan ja toistuvan ilkivallan kohteeksi.
Kiinteistön omistavan Bont Oy:n suunnitelmissa on, että purkutalon tontille tulee asuntorakentamista ja liiketiloja. Kiirettä rakentamiselle ei ole, koska suhdanteet eivät siihen kannusta. Rakennuslupaa on kuitenkin jo valmisteltu.