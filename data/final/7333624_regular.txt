<title> Vantaalla aiempaa parempi opettajatilanne – "Puuttuu tällä hetkellä vain vähän"</title>
<lead>Koulutielle lähtee Vantaalla reilut 2 500 ekaluokkalaista.</lead>
Koulut alkavat Vantaan peruskouluissa torstaina 8. elokuuta. Koulutielle lähtee Vantaalla reilut 2 500 ekaluokkalaista.
 Vantaalla suomenkielisessä perusopetuksessa opiskelee alkavana lukuvuonna kaikkiaan noin 24 500 oppilasta.
 Myös Vantaan lukioissa syyslukukausi käynnistyy torstaina. Ammattiopisto Variassa lukukausi käynnistyy keskiviikkona 7. elokuuta.
 Opettajatilanne Vantaan kouluissa on lukuvuoden alkaessa viime vuotta parempi.
 <quote> Opettajia puuttuu tällä hetkellä vain vähän. Olemme saaneet hyvin rekrytoitua opettajia, ja tilanne on parempi kuin viime vuosina, Vantaan perusopetuksen johtaja Ilkka Kalo kertoo Vantaan Sanomille .</quote>
 Kalon mukaan kaupungilla ei ole vielä tarkkaa tietoa puuttuvien opettajien määrästä eikä Vantaan koulujen opettajien pätevyysasteesta.
 Vantaalla on ollut viime vuosina pulaa varsinkin eritysluokanopettajista. Kalo sanoo, että tällä hetkellä joissain yläkouluissa on pulaa matemaattisten aineiden opettajista.
 <quote> Olemme itse kouluttaneet erityisluokanopettajia täydennyskoulutuksessa, joka on auttanut tilannetta, hän selvittää.</quote>
 Kalo korostaa, että jokaisessa luokassa opetus alkaa torstaina.
 <quote> Jos johonkin luokkaan ei ole saatu rekrytoitua opettajaa, koulun sisällä järjestetään luokalle opettaja tarvittavaksi ajaksi. Tällaiset tilanteet ovat kuitenkin erittäin harvinaisia.</quote>
 Vuosi sitten opettajatilanne oli heikompi.
Muutamissa kouluissa lukuvuosi alkaa väistötiloissa.
 Simonkallion koulun peruskorjaus käynnistyy tänä syksynä. Koulun oppilaiden väistötilat ovat Peltolan koulun vieressä sekä Tikkurilassa Lummetiellä.
 Kytöpuiston koulussa on käynnissä peruskorjaus. Opetus tapahtuu koulun pihalla olevissa paviljongeissa.
 Lisäksi Kanniston koulussa tehdään parhaillaan laajennusta, kun koulu muutetaan yhtenäiskouluksi. Uudistettu lähes tuhannen oppilaan koulu on tarkoitus ottaa käyttöön elokuussa 2025. Tulevana lukuvuonna suurin osa opetuksesta pystytään järjestämään koulun nykyisissä tiloissa.