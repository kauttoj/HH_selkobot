<title>Vieraskielinen korostus vaikeutti myyntiä</title>
Yhdenvertaisuus vaatii aitoja tekojaYrityksensä alkuaikoina Abbas Al-Zireg joutui kuuntelemaan pilkkaa. Nyt hän johtaa kansainvälisesti toimivaa Dream Teamia ja aikoo ottaa isoja riskejä jatkossakin.
Dream Team AH:n perustaja ja toimitusjohtaja Abbas AlZireg on unelmiensa ammatissa. Oma yritys, jossa hän työllistää päivittäin noin 200 työntekijää, on kasvanut nykyiseen kokoonsa elokuusta 2021 lähtien. Liikevaihtoa kertyi alkutaipaleella eli joulukuun 2022 loppuun mennessä yli kolme miljoonaa euroa.
14-vuotiaasta lähtien töitä monipuolisesti paiskinut lähihoitaja sai idean terveydenhuoltoalan vuokratyöyritykseensä ajaessaan yövuorosta kotiin.
<quote>− Tienasin hyvin, mutta se lannisti, että verottaja vei palkasta puolet. Ajattelin, että voisin lähteä tekemään töitä yrittäjänä. En tiennyt mitään yrittämisestä, mutta tuttu kirjanpitäjä auttoi alkuun.</quote>
Aluksi oli jonkin verran hankaluuksia, kun yritys tai Al-Ziregin nimi eivät olleet alalla tuttuja. Asiaan vaikutti myös suomen kielen osaaminen. Puhe on sujuvaa, mutta selvä aksentti kuuluu, eivätkä ensimmäiset myyntipuhelut menneet hyvin. Niinpä Al-Ziregin vaimo auttoi.
Myös Al-Ziregin pätevyys on kyseenalaistettu.
<quote>− Eräs mahdollinen asiakas alkoi pilkata, ettemme voi osata alan töitä, koska olemme toimineet vasta lyhyen aikaa, ja minä olen nuori tällä alalla. Näin väitti, vaikka meillä on paljon päteviä työntekijöitä.</quote>
Julkiset kilpailutukset ovat parantaneet tilannetta, sillä niissä on selkeät ostokriteerit, ja hinnan painoarvo on suuri.
<subtitle>Kansainvälistä kasvua</subtitle>
Työntekijöiden saaminen ei ole ollut Dream Teamille ongelma, vaikka alalla on työvoimapula. Hyvä palkka houkuttaa.
<quote>− Maksamme Peijaksen sairaalassa työskentelevälle hoitajalle 27 euroa tunnissa, kun he saavat suoraan sairaalassa työskennellessään 17–19 euroa tunnissa.</quote>
Toinen houkute on ollut kansainvälinen rekrytointi luksuskohteisiin. Dream Team on välittänyt suomalaishoitajia muun maussa Karibialla seilaaville risteilijöille ja New Yorkissa olevaan sairaalaan.
Yhteistyö kansainvälisten asiakkaiden kanssa on Al-Ziregille helpompaa kuin suomalaisten, koska silloin häneen ei suhtauduta karsastaen.
<quote>− Kansainvälisten asiakkaiden kanssa en ole kokenut samanlaista negatiivista suhtautumista kuin Suomessa. Olen saanut kunnioitusta ja arvostusta, eikä minua ole epäilty nimeni, tutkintoni tai ikäni vuoksi.</quote>
