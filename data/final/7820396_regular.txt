<title>Vantaa luopuu päiväkodeissa järjestettävistä valokuvauksista</title>
<lead>Tähän asti vantaalaiset päiväkodit ovat voineet päättää itse, järjestetäänkö niissä valokuvausta.</lead>
Vantaan kaupunki luopuu päiväkodeissa järjestettävistä valokuvauksista.
 Kaupunki tiedotti huoltajia asiasta tällä viikolla.
 Muutos tulee voimaan ensi vuoden toukokuussa. Tuolloin päättyy voimassa oleva hankintakausi. On siis mahdollista, että joissain vantaalaisissa päiväkodeissa järjestetään valokuvaus vielä kuluvan syksyn tai kevään aikana.
 Vantaan kaupungin varhaiskasvatusjohtaja Mikko Mäkelä perustelee huoltajille lähetetyssä kirjeessä päätöstä seuraavasti:
 <quote>Valokuvauksilla on pitkät perinteet, mutta niiden järjestäminen on osoittautunut käytännössä haastavaksi. Valokuvauksille ei ole pedagogisia perusteita, eivätkä ne ole varhaiskasvatussuunnitelman mukaista toimintaa, Mäkelä toteaa.</quote>
Vantaan kunnalliset päiväkodit ovat saaneet tähän saakka itse päättää, järjestetäänkö niissä vuosittainen valokuvaus vai ei. Viestissään kaupunki perusteleekin tehtyä päätöstä yhdenvertaisuudella.
 Vantaan Sanomien tietojen mukaan osalle perheistä vuosittainen valokuvaus on mieluinen ja odotettu asia, ja tuore päätös tuntuu harmilliselta. Kaupungin huoltajille lähetyn viestin mukaan "kaikki perheet eivät halua lastensa osallistuvan kuvauksiin".
 Toimintakaudesta 2025–2026 yhteinen linjaus siis on, että kuvausta ei järjestetä.