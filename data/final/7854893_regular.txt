<title>Helsinkiläinen asuinalue valittiin Pohjoismaiden parhaaksi – "Parasta ovat naapurit"</title>
<lead>Suomesta kilpailuun ilmoittautui seitsemän ehdokasta.</lead>
Pohjois-Helsingin Alppikylä ja siellä sijaitseva Setlementtiasuntojen yhteisöllinen talo on valittu Pohjoismaiden parhaaksi asuinalueeksi. Kilpailun Pohjoismaiden parhaasta asuinalueesta järjesti NBO Housing Nordic.
 Värikkäistä kaupunkipientaloista tunnettu Alppikylä sijaitsee Tattarisuon itäpuolella lähellä Malmin lentokentän aluetta.
 Kilpailuun osallistuttiin minuutin pituisella videolla . Alppikylän asuinalueen videolla asukkaat kertovat hyvästä naapurihengestään.
 <quote>Parasta ovat naapurit, videolla kerrotaan.</quote>
 Setlementtiasuntojen mukaan yhteisöllisyys näkyy yhteisenä tekemisenä pihatalkoissa ja viljelylaatikoiden hoitamisessa. Asukkaat pyörittävät myös hävikkiruokajakelua alueen asukkaille.
 <quote> Panostamme kaikissa taloissamme yhteisöllisyyteen ja otamme sen rakennuksen suunnitteluvaiheesta lähtien huomioon. Alppikylän talossamme yhteishenki on kuitenkin tavallistakin vahvempi, kertoo Setlementtiasuntojen asiakkuusjohtaja Katri Kaukinen tiedotteessa.</quote>
 NBO Housing Nordic on Pohjoismaisten kohtuuhintaisten vuokra- ja asumisoikeustalojen omistajien yhteistyöjärjestö.
 Kilpailuun ilmoittautui yhteensä 19 ehdokasta, joista seitsemän oli Suomesta.
 Setlementtiasunnot valitsi Alppikylän asuinalueen kilpailuehdokkaaksi, sillä alue on luonnonläheinen, arkkitehtuurisesti erityinen ja tunnettu yhteisöllisyydestään, Setlementtiasuntojen tiedotteessa kerrotaan.