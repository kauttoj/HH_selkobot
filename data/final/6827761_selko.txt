<title>Kuusijärven uusien saunojen hinta nousi – Katso kuvat uusista saunoista</title>
<lead>Kuusijärven uudet savusaunat maksavatkin 3,3 miljoonaa euroa.</lead>
Kuusijärven uusien savusaunojen ja pesutilojen hinta nousi. Hinnaksi arvioitiin aiemmin 2,7 miljoonaa euroa. Nyt on selvinnyt, että summa ei riitä. Hinnaksi tuleekin 3,3 miljoonaa euroa.
 Kuusijärvelle rakennetaan kaksi uutta savusaunaa, rakennukset puku- ja pesuhuoneille sekä wc. Wc-tilan viereen tulee infokatos.
 Kaupungin mukaan hintaa nostaa se, että monta rakennusta tehdään samaan aikaan. Lisäksi ympäristö on lähes koko aika toiminnassa.
 Saunat ja pesutilat rakennetaan nykyisen ison savusaunan viereen rinteeseen. Ne tarvitsevat muun muassa tukimuureja, jotta ne kestävät.
 Pukuhuone, pesutila ja toinen savusauna tulevat olemaan esteettömiä. Rakennukset yhdistyvät terassilla, joka lämmitetään talvisin. Silloin kulkureitit eivät jäädy.
 Hinta nousee myös siksi, että rakennusten ja materiaalien pitää kestää. Kävijöitä on koko ajan enemmän, ja siksi rakennukset kuluvat.
 Pukuhuone, pesutilat ja saunat ovat yhteensä 281 neliötä. Infokatos ja wc ovat yhteensä 120 neliötä.
 Lämmintä wc-tilaa varten rakennetaan viemäröinti, siivous- ja tekninen tila. Wc-tilan viereisessä infokatoksessa on tietoa alueen palveluista.
 Infokatokseen tehdään paanukatto. Muihin rakennuksiin tulee kasvikatot.
 Neljän rakennuksen rakentaminen maksaa yhteensä noin 2,7 miljoonaa euroa. Loput 3,3 miljoonan euron summasta tulee siitä, että kaupunki suunnittelee ja rakennuttaa.
 Rakennukset tekee VM Suomalainen Oy. Alihankkijana on Rakennusliike Lammi K & M Oy.