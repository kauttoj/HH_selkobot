<title>Selkokielestä on tullut yhä tärkeämpi osa yritysten arkea – "Jokainen meistä voi olla kotouttaja"</title>
<lead>– On hassua odottaa, että maahanmuuttaja oppisi suomea vain suomen kielen kursseilla, sanoo HOK-Elannon ravintolapalvelujen henkilöstöpäällikkö.</lead>
Selkeä suomen kieli on yhä tärkeämpi työelämässä käytettävä kieli. Lassila & Tikanoja palveluyrityksessä on ryhdytty tänä vuonna tekemään työntekijöille suunnattuja materiaaleja selkokielellä. Yrityksen kiinteistöpalveluissa työskentelee noin 5 000 ihmistä, joilla on arviolta 90 eri kansallisuutta.
 <quote> Aiemmin käänsimme materiaalit englanniksi, mutta meillä on paljon myös aivan muunkielisiä työntekijöitä. Olemme päättäneet panostaa selkosuomeen ja sen rinnalla selkeään englantiin, kertoo Lassila & Tikanojan työvoimahankkeen projektipäällikkö Terhi Raisio.</quote>
 Raisio oli kertomassa kokemuksia työnantajan näkökulmasta perjantaina Vantaan Sanomien järjestämässä Kieli kotouttaa –keskustelutilaisuudessa. Kaikille avoin tilaisuus pidettiin Tikkurilassa Galleria K:ssa. Tilaisuudessa oli paikalla työelämän edustajia sekä selkokielen asiantuntijoita. Tilaisuus striimattiin ja tallenne on katsottavissa täältä .
 Raision mukaan yrityksessä vaaditaan suomen kielen taitoa vain, jos työtehtävä itsessään sitä vaatii. Hän sanoo, että tärkeintä on, että esihenkilön kanssa löytyy yhteinen kieli.
 Lassila & Tikanoja haluaa tukea työntekijöiden suomen kielen opiskelua esimerkiksi mahdollistamalla kieliopintoja työajalla.
 <quote> Järjestämme suomen kielen opetusta tarpeen ja kiinnostuksen mukaan. Lisäksi tarjoamme esihenkilöille kielitietoista ohjausta, jotta he osaavat käyttää selkeää suomea, Raisio selvittää.</quote>
 HOK-Elannon ravintolapalveluissa työskentelee noin 650 henkilöä, joista 15 prosenttia on muun kuin Suomen kansalaisia. Työntekijällä ja esihenkilöllä tulee olla yhteisenä kielenä joko suomi tai englanti.
 <quote> Kaikissa työtehtävissä ei tarvita suomea, mutta näemme suomen kielen merkityksellisyyden kotoutumisen ja ylipäätään yhteiskuntaan kiinnittymisen kannalta, kertoo HOK-Elannon ravintolapalvelujen henkilöstöpäällikkö Satu Vennala .</quote>
 Vennala korostaa, että työelämässä on hyvä mahdollisuus oppia kieltä.
 <quote> On hassua odottaa, että maahanmuuttaja oppisi suomea vain suomen kielen kursseilla, jossa muutkin ovat maahanmuuttajia.</quote>
 HOK-Elannossa ravintolapäällikkönä työskentelevä Francisco Merida toivoo, että muutkin työnantajat antaisivat ulkomaalaistaustaisille ihmisille rohkeammin mahdollisuuden oppia kieltä työtä tekemällä.
 <quote> Me annamme mahdollisuuden kaikille. Riittää, kun hänellä on tosi hyvä asenne, hän mahtuu meille, Merida korostaa.</quote>
<quote> Ei meillä olisi mitään mahdollisuuksia toimia menestyksekkäästi, jos emme olisi jo 15 vuotta sitten lähteneet kansainväliseen rekrytointiin, Vennala sanoo.</quote>
 Selkokieliselle viestinnälle on suuri tarve myös kunnissa. Tämä on huomattu Vantaan kaupungissa, jossa on viestitty selkokielellä viime vuodesta asti. Vantaa on Suomen monikulttuurisin kaupunki ja siellä puhutaan yli 120 eri kieltä.
 <quote> Näemme selkokielen yhdenvertaisuusasiana. Selkokieli on hyvä tie kotoutumiseen, sanoo Vantaa.fi-sivuston päätoimittaja Johanna Hytönen .</quote>
 Hytösen mukaan kaupungin saama palaute selkokielisestä viestinnästä on ollut erittäin positiivista.
 <quote> Koko ajan tulee toiveita, että selkokieltä halutaan lisää. Tarvetta on paljon.</quote>
 Hytönen tietää, että selkeä yleiskieli ja selkokieli sekoitetaan usein.
 <quote> Selkokielessä sisältö ja sanat ovat yksinkertaisempia, mutta selkokielessä on myös erilaisia sävyjä, Hytönen kertoo.</quote>
 Selkomedian sisältöstrategi ja tuottaja Tiina Parikan mukaan selkokielessä on tärkeää miettiä sanoja ja lauserakenteita. Selkomedia on Suomen ainoa paikallisia uutisia selkosuomella julkaiseva media.
 <quote> Selkokielessäkin meillä on erilaisia selkokielen tarvitsijoita, Parikka muistuttaa.</quote>
 Arjen tasolla ja tarvittaessa aivan kädestä pitäen suomen kieltä opettaa Moninainen arki -hanke. Vantaan ja Helsingin seurakuntien yhteinen Moninainen arki -hanke auttaa EU:n ulkopuolelta muuttaneita kotiäitejä kotoutumaan parantamalla monilukutaitoa.
 Hankkeessa työskentelevä Kaisa Aalto järjestää Myyrmäessä kävelyjä, joissa äidit pääsevät tutustumaan lähialueeseensa.
 <quote> Opettelemme yhdessä tuntemaan paikkoja, kuten missä on kirjasto ja leikkipaikat, Aalto selvittää.</quote>
 Aallon mukaan hankkeessa panostetaan monilukutaitoon, johon kuuluvat esimerkiksi merkit, kuvat ja äänet eli ei ainoastaan lukeminen ja kirjoittaminen. Aalto tietää, että esimerkiksi liikennemerkit eivät ole kaikille tuttuja.
 <quote> Jokainen meistä voi olla kotouttaja. Se lähtee omasta arjesta esimerkiksi toivottamalla hyvää huomenta toiselle ihmiselle bussipysäkillä.</quote>
 Kieli kotouttaa -keskustelutilaisuus oli osa Vantaan kotiseutupäiviä. Eri asiantuntijoita tilaisuudessa haastatteli Vantaan Sanomien ja Selkovantaalaisen päätoimittaja Mia Laakso .