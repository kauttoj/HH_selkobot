<title>Englanti yleistyy ravintola-alan työkielenä, ja näin kielimuuri ylitetään tiskin takana – bartender Randall Muller speaks about working in Finland</title>
<lead>Yhä suurempi osa ravintoloissa työskentelevistä ei puhu suomea. Monikielisyys kannattaa nähdä haasteen sijaan rikkautena. Maahanmuuttaja ja monikulttuurisen työyhteisön johtaja kertovat, miten kielen kanssa kikkaillaan serviisissä.</lead>
Englantia puhuvien osuus ravintola-alan työntekijöistä on kasvanut, ja työllistyminen ilman kotimaisten kielten osaamista on helpottunut. Näin kokevat helsinkiläisen Hogohuoneen bar manager Randall Muller ja Hotel Lilla Robertsin food and beverage manager Mia Pikkarainen .
Muller on muuttanut Suomeen vuonna 2016 silloisen suomalais-zimbabwelaisen vaimonsa kanssa. Mullerin isä on saksalainen ja äiti namibialainen.
<quote>”Kun muutin tänne, oli hyvin vaikea saada töitä englanninkielisenä. Se on hyväksyttävämpää nykyään.”</quote>
Matkailu- ja Ravintolapalvelut Mara ry:n mukaan ulkomaalaisia työntekijöitä on Suomessa ravintola-alalla noin 10 prosenttia, kun esimerkiksi Ruotsissa vastaava luku on 30.
Englanti ravintoloiden asiakaspalvelukielenä herätti viime vuonna runsasta keskustelua eri kanavissa. Esimerkiksi Ylen aiheesta kirjoittamien juttujen yleisökommenteista on aistittavissa, että monet kantasuomalaiset kokevat palvelun muulla kuin kotimaisella kielellä epämukavana. Muller korostaakin, että ravintolan työyhteisössä olisi hyvä olla sekä ulkomaalaistaustaisia että paikallisia työntekijöitä. Se auttaa asiakkaiden lisäksi myös työntekijöitä itseään.
<quote>”Meillä Hogohuoneessa on hyvä tasapaino ulkomaalaisissa ja paikallisissa työntekijöissä. Jos joku asiakkaista ei ymmärrä englantia, voin pyytää suomenkielistä työntekijää hoitamaan tilanteen.”</quote>
<subtitle>Tee kielen oppimisesta hauskaa</subtitle>
Muller on opiskellut suomea muutaman vuoden ajan. Koulussa ongelmana on kuitenkin hänen mukaansa se, että opettajat eivät ymmärrä ulkomaalaistaustaisten haasteita suomen kielen omaksumisessa. Hän onkin kokenut oppineensa paljon ravintolaympäristössä, jossa on altistunut kielelle päivittäin.
<quote>”Se auttaa kotoutumisessa, kun on jatkuvasti tilanteessa, jossa kieltä kuulee.”</quote>
Hogohuoneessa oppimisesta yritetään tehdä hauskaa. Esineisiin kiinnitetään pieniä lappuja, joissa on niiden suomenkieliset nimet. Samaa hän on nähnyt muissakin työpaikoissaan, kuten Holiday Barissa ja Presto-ravintolassa. Muller joutuu kuitenkin edelleen ponnistelemaan suomea puhuessaan ja kokee puhumisen siksi epämukavaksi. Aika ajoin hän kuitenkin kokeilee puhua suomea myös asiakkaille.
<quote>”Yleensä he pitävät sitä huvittavana. Nauramme, ja vaihdamme automaattisesti takaisin englantiin.”</quote>
Paikallisilta hän toivoisi kärsivällisyyttä, kun ulkomaalainen yrittää puhua suomea. Kieltä vasta opettelevia hän puolestaan kannustaa rohkeasti puhumaan. Turvallisuuden kannalta on myös tärkeää ottaa haltuun sanastoa, jota esiintyy ongelmatilanteissa.
<quote>”Jos ollaan ajautumassa tappeluun, pystyy tunnistamaan avainsanoja ja välttää tilanteen kärjistymisen.”</quote>
Hogohuoneessa työntekijöiden yhteinen kieli on englanti, ja myös kaikki yrityksen materiaalit sekä asiakasviestintä tehdään englanniksi. Suomea osaamattomien työntekijöiden arkea helpottaa se, että esimerkiksi tilausjärjestelmistä on saatavilla käännösversiot.
<subtitle>Valmenna esihenkilöt johtamaan monikielistä tiimiä</subtitle>
Myös Hotel Lilla Robertsissa työntekijöiden materiaalit on päädytty tekemään englanniksi, kertoo ravintolatoimenjohtaja Mia Pikkarainen.
<quote>”Näin on ollut monessa muussakin paikassa, jossa olen ollut töissä.”</quote>
Tiimipalaverit pidetään joko englanniksi tai suomeksi, jolloin kirjallinen materiaali on kuitenkin saatavilla englanniksi. Pikkaraisen mukaan ulkomaalaistaustaiset työntekijät ovat omaksuneet työn ohessa suomea sen verran hyvin, että he saattavat itse toivoa palaverin pitoa suomeksi.
Pikkarainen on työskennellyt johtotehtävissä ravintola- ja matkailualalla jo 17 vuotta. Hänen mukaansa työyhteisöt alalla ovat nykyään niin monikulttuurisia ja kansainvälisiä, että työkieli on kääntynyt englanniksi.
Kun samassa tiimissä on eri kieliä puhuvia, saattaa syntyä tiimin sisäisiä porukoita, jotka puhuvat keskenään omalla kielellään. Silloin muille voi syntyä tunne, etteivät ole mukana kaikessa. Tämän ehkäisyssä tärkeintä on esihenkilöiden valmentaminen.
<quote>”He ovat avainhenkilöitä operaatioiden keskellä huomaamaan tämän ja voivat kääntää sitä kelkkaa.”</quote>
<subtitle>Ennakoikaa ja valmistautukaa haastaviin tilanteisiin</subtitle>
Asiakaskohtaamisissa haasteita voi tulla, jos asiakas ei saa palvelua toivomallaan kielellä.
<quote>”Saatetaan turhautua ja pyytää tarjoilijan vaihtoa.”</quote>
Pahimmillaan tilanne saattaa kärjistyä asiakkaan puolelta asiattomaksi käytökseksi. Omalla urallaan Pikkarainen ei ole kohdannut räikeitä ylilyöntejä mutta on kuullut niistä. Ylilyönteihin kannattaa varautua työntekijöitä ohjeistamalla, jotta tilanteita ei tarvitse kohdata ilman työkaluja.
<quote>”Asiatonta käyttäytymistä ei ole kenenkään tarpeen sietää. Näissä tilanteissa on tärkeää pysyä rauhallisena ja kertoa asiakkaalle, että kommunikointitapaa täytyy muuttaa.”</quote>
Ylilyöntejä voi pyrkiä myös ennaltaehkäisemään. Yleensä kieleen liittyvän turhautumisen taustalla on se, että asiakas itse kokee epämukavaksi englannin puhumisen ja purkaa sitten pahaa oloaan työntekijään. Pikkaraisen mukaan tällaisissa tilanteissa huomaa aika pian, jos asiakkaalla on epämukava olo. Silloin voi itsekin pyytää kollegan auttamaan tai vaihtaa tarjoilijaa tekemättä siitä sen isompaa numeroa.
Monikulttuurisuus työyhteisössä on kuitenkin ennen kaikkea rikkaus, muistuttaa Pikkarainen. Hotel Lilla Robertsin työntekijät puhuvat 14 kieltä, mikä mahdollistaa lähes aina palvelun tarjoamisen kansainvälisille asiakkaille heidän omalla äidinkielellään.
<quote>”Melko varmasti talosta löytyy joku, joka osaa palvella tarvittavalla kielellä, jos jostain syystä englanti ei kävisi palvelukieleksi.”</quote>
Pikkarainen itse on oppinut valtavasti uusista kulttuureista juuri eri taustasta tulevien työntekijöiden ansiosta. Sen arvo on niin suuri, että sitä ei rahassa voi mitata.
<subtitle>Vinkit johdolle kielimuurin selättämiseen</subtitle>
Helpota työntekijöiden suomen kielen opintoja jakamalla tietoa kursseista. 
Harkitse, voisiko osa kielen opiskelusta olla palkallista aikaa.
Kehitä myös itseäsi monikulttuurisen työyhteisön johtamisessa. Koulutusta tarjoaa esimerkiksi Startup Refugees, joka tukee Suomeen tulleita työllistymisessä ja yrittäjyydessä ja kouluttaa työnantajia.
Kannusta ja haasta käyttämään suomea. Muista muiden tiimiläisten tuki, älä jätä tilanteisiin yksin.
Anna työntekijöille työkalut myös haastavien tilanteiden hoitamiseen, jotta esimerkiksi asiattomaan käytökseen osataan vastata.
Kannusta vuoropäälliköitä ja kokeneempia työntekijöitä auttamaan nuorempia kielen oppimisessa ja haastavissa tilanteissa.
<subtitle>Vieraskielisten määrä Suomessa kasvaa</subtitle>
2000: vieraskielisiä 2 %
2022: vieraskielisiä 9 %
Maakunnittain tarkasteltuna vieraskielisten osuus vuonna 2022 oli korkein Uudenmaan maakunnassa, 17 % väestöstä, ja pienin Etelä-Pohjanmaalla, 3 %.
Kunnissa korkein osuus vieraskielisistä oli Vantaalla, 25 %. Myös Espoossa, Närpiössä ja Helsingissä osuus oli 20 % luokkaa.
Tilastokeskus: Väestörakenne (verkkojulkaisu). Väestö kielen, iän ja sukupuolen mukaan, 1990-2022.
<subtitle>Turvallinen tila oppimiselle</subtitle>
Hogohuoneessa tehtiin viime vuonna kokeilu, jossa baarista tehtiin turvallinen tila suomen kielen oppimiselle. Randall Mullerin mukaan kouluissa suomalaistaustaiset opettajat eivät useinkaan ymmärrä niitä haasteita, joita maahanmuuttajat kielen omaksumisessa kohtaavat.
Opetuksessa keskitytään kieliopin tarkkaan sisäistämiseen, mikä nostaa rimaa kielen käyttöön arjessa. Sijamuotojen sijaan Muller olisi kaivannut apua tavallisten keskustelujen käyntiin, jotta ihmisiin tutustuminen ja vaikka kaupassa käynti onnistuisivat jouhevammin.
Hogohuoneessa kieltä opiskeltiin yhdessä hauskuus edellä. Koska kyseessä on baari, saattoi äänihuulia ja mieltä rentouttaa opiskelun ohessa drinkillä.