<title>Räppäri Ege Zulu sai 10 000 euron palkinnon</title>
<lead>Ege Zulu on tehnyt hyvää työtä suomalaisen rap-musiikin kanssa.</lead>
Uudenmaan taidetoimikunta on antanut vuoden 2024 taidepalkinnon Ege Zululle .
 Ege Zulu on rap-artisti, laulaja ja laulujen tekijä. Hänen oikea nimensä on Eugene Mokulu .
 Taidetoimikunta antoi Ege Zululle palkinnon, koska hän on tehnyt hyvää työtä suomalaisen rap-musiikin kanssa.
 Palkinto on 10 000 euroa.
 <subtitle>Laulut kertovat omasta elämästä</subtitle>
Taidetoimikunta pitää Ege Zulun musiikissa hyvänä sen erikoista ääntä ja rytmiä. Myös laulujen sanat, jotka kertovat hänen omasta elämästään, ovat hyviä.
 Taidetoimikunnan mielestä Ege Zulu tekee musiikkia hyvällä mielellä. Hänellä on myös kunnianhimoa. Kunnianhimo tarkoittaa, että ihminen haluaa saavuttaa jotain ja tekee sen vuoksi paljon työtä.
 <subtitle>Esikuva nuorille</subtitle>
Ege Zulu on kasvanut Helsingin Roihuvuoressa. Hän on tärkeä esikuva erityisesti itähelsinkiläisille nuorille, taidetoimikunta sanoo.
 Taidetoimikunnan mielestä Ege Zulun laulut Oi maamme Helsinki ja Mammanpoika näyttävät hyvin, miten taitava hän on. Niissä Ege Zulu osaa kertoa hyvin, millaista on olla nuori Itä-Helsingissä.
 <subtitle>Taidetoimikunta palkitsee taiteilijoita</subtitle>
Uudenmaan taidetoimikunta on osa Taiteen edistämiskeskusta. Taidetoimikunta päättää, kenelle annetaan apurahoja ja taidepalkintoja.
 Taidepalkinto annetaan yhdelle taiteilijalle tai monen taiteilijan ryhmälle. Palkinnon saa se, joka on tehnyt taiteen tunnetuksi omalla alueellaan. Palkinnon saaja on myös lisännyt keskustelua ja kiinnostusta taiteeseen.