<title> Poliisi: Näin traagiset tapahtumat etenivät – Tekijän tarkoituksena oli ampua useampaa kuin kolmea lasta</title>
<lead>Poika suunnitteli tekoaan 2–3 viikkoa. Hän oli katsonut kuukausien ajan kouluampumista käsitteleviä verkkosivustoja.</lead>
Vantaan Viertolan 12-vuotias kouluampuja käveli tiistaina 2. huhtikuuta kouluun wc-tilojen kautta, nosti huivin kasvojensa suojaksi ja käveli luokkaan. Luokassa hän ilmoitti, että nyt loppui kiusaaminen. Sen jälkeen hän ampui käsiaseella kolmea oppilasta.
 Esitutkinnassa on selvinnyt, että tekijän aikomuksena oli ampua useampaa kuin kolmea henkilöä. Tapauksen esitutkinta on poliisin mukaan loppusuoralla.
 Tekijä on kertonut teon motiiviksi kiusaamisen. Kiusaaminen on ollut tekijän kertomuksen mukaan nimittelyä, syrjintää ja ryhmän ulkopuolelle jättämistä. Esitutkinnassa ei ole kuitenkaan tullut ilmi seikkoja, jotka tukisivat tekijän kertomaa kiusaamisesta.
 <quote>Esitutkintaa varten saadun materiaalin perusteella vuosia aiemmin on ollut muutamia yksittäisiä konfliktitilanteita, jotka on selvitetty. Epäillyn oma subjektiivinen kokemus kiusaamisesta ei välttämättä ole näkynyt ulospäin, kertoo tutkinnanjohtaja rikoskomisario Marko Särkkä tiedotteessa.</quote>
 Vantaalla Viertolan koulun Jokirannan toimipisteessä tapahtuneessa ampumistapauksessa kuoli yksi kuudesluokkalainen lapsi ja haavoittui kaksi kuudesluokkalaista lasta. 12-vuotias tekijä opiskeli samalla luokalla uhrien kanssa.
 Tapahtumat luokkahuoneessa kestivät 1–2 minuuttia. Poliisi kertoo, että opettajan rooli tapahtumien kulussa oli merkittävä. Opettaja sai tekijän poistumaan koulusta.
 Tekijä on kertonut suunnitelleensa tekoaan kahdesta kolmeen viikkoon. Kertomusta vahvistavat tekijän käytössä olleisiin tietoteknisiin laitteisiin tehdyt laite-etsinnät.
 Tekijä on ollut jo kuukausien ajan kiinnostunut kouluampumisiin ja vastaavanlaisiin tekoihin liittyvistä sivustoista. Sen lisäksi hän on ollut kiinnostunut aseista ja niiden toimintaan liittyvistä videoista.
 Se miten tekijä on saanut aseen haltuunsa ja miten hän on osannut sitä käyttää, on myös selvillä.
 <quote> Olemme jo aiemmin kertoneet, että tekoväline kuuluu lähisukulaiselle ja sitä olemme tutkineet erillisenä tapauksena. Tutkinnassa on selvinnyt, että epäilty on aiemmin ampunut aseella pari kertaa sukulaisen valvonnassa, Särkkä sanoo tiedotteessa.</quote>
 Tutkinnassa on tullut ilmi ja sen aikana on käsitelty paljon sellaista materiaalia, joka on salassa pidettävää tietoa.
 <quote>Tällaisia tietoja ovat esimerkiksi asianosaisten terveystiedot ja uhrien vammat, lastensuojeluun liittyvät asiat, perhetausta, yksityiselämään liittyvät arkaluonteiset seikat sekä mielentilaan liittyvät selvitykset.</quote>
 Itä-Uudenmaan poliisi on nyt saanut tehtyä kaikki tarvittavat kuulustelut ja tutkintatoimenpiteet.
 <quote>Odotamme vielä muutamia eri viranomaisten ja yhteistyökumppaneiden lausuntoja, kertoo Särkkä tiedotteessa.</quote>
 Poliisilla ei ole asiasta enää muuta tiedotettavaa. Tapaus ei siirry syyttäjälle syyteharkintaan tekijän nuoren iän vuoksi.