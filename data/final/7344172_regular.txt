<title>Alex, 16, pääsi haluttuun lukioon Helsin­gissä – ei koeviikkoja, osa opinnoista oikeassa työpaikassa</title>
<lead>Moni halukas jäi ilman opiskelupaikkaa lukiossa, joka on tilastopoikkeus. Erikoista on myös koeviikkojen puuttuminen.</lead>
Helsingissä aloitti torstaina 8. elokuuta täysin uusi lukio. Vallilassa sijaitseva Konepajan lukio on poikkeuksellinen, koska siellä ei ole koeviikkoja ja osa opetuksesta tapahtuu työpaikoilla.
 Työpaikkoja, joihin opiskelijat pääsevät ovat muun muassa Ateneum, Eezy, sähköbussifirma VDL, työterveyslaitos sekä päiväkodit ja kirjastot. Opiskelu työpaikoissa tapahtuu aina keskiviikkoisin.
 Helsingin Uutiset kysyi koulun uusilta 16-vuotiailta opiskelijoilta, missä työpaikoissa he haluaisivat suorittaa lukio-opintoja.
 <quote>Oikea kokemus työelämästä ja ryhmässä työskentely kiinnostavat minua. Äitini on yrittäjä ja haluan itsekin yrittäjäksi. Unelmien yrityskumppaneita minulle lukiossamme olisivat suuret firmat, kuten Spotify tai Google, Kruunuvuorenrannassa asuva Alex Natchey kertoo.</quote>
 Töölöläinen Alvar Leppänen toivoo lukiolle yhteistyötä esimerkiksi Palloliiton kanssa.
 <quote>Valmennan jalkapalloa Helsingin Ponnistuksessa ja futisvalmentajan ura on suunnitelmissani.</quote>
 Natchey on tyytyväinen, ettei Konepajan lukiossa tarvitse stressata koeviikoista. Rehtori Katri Hyrsky sanoo, että yksi syy koeviikoista luopumiseen oli tilan raivaaminen verkostoitumiselle eli työpaikoissa olemiselle.
 <quote>Kursseilla on loppukokeita, mutta peruskoulun tapaan mietitään mille päivälle kokeet sijoitetaan, ettei samana päivänä ole useampaa koetta, Hyrsky kertoo.</quote>
 Espoolainen Veera Hallenberg haaveilee psykologin tai ensihoitajan ammatista.
 <quote>Kiinnostuin tästä koulusta, kun koulu esiteltiin peruskoulussamme. Koeviikottomuus toi tunteen, että opintoihin voi keskittyä paremmin. Tiimityö ja kaikkien huomioiminen teki vaikutuksen. Terveyteen ja ihmisten hyvinvointiin liittyvät yritykset kiinnostavat minua.</quote>
 Erilainen lukio on herättänyt muun muassa opetusalalla epäilyjä, varmistaako se riittävän yleissivistyksen tason esimerkiksi ylioppilaskokeita varten. Helsingin Uutiset kysyi asiasta rehtori Katri Hyrskyltä.
 <quote>Yhteistyö kumppaneiden kanssa tehdään lukion opetussuunnitelman pohjalta. Lukio-opintojen tavoite on korkeakoulukelpoisuus ja ylioppilastutkinto. Opettajat ja työpaikat tapaavat keskenään, ja pohtivat mitä yhteistyö voisi olla. Sen jälkeen opettaja kääntää ajatukset sopivaksi lukion opetussuunnitelmaan. Esimerkiksi terveystietoon liittyvää työergonomiaa voi oppia työpaikoilla, ja näin tulee sovellettua koulun opetussuunnitelmaa käytännössä, Hyrsky sanoo.</quote>
 Kouluun haki yli 800 opiskelijaa, ja heistä noin 200 pääsi sisään. Koulun lopullinen opiskelijamäärä tulee olemaan noin 600, kun kaikki luokka-asteet ovat lukiossa samanaikaisesti.
 <quote>Jotkut opiskelijat harmittelivat jälkikäteen, että eivät hakeneet meille, kun eivät tienneet lukion olemassaolosta. Hakijamäärä olisi siis todellisuudessa ollut suurempikin, Hyrsky summaa.</quote>
 Katso lisää kuvia tiloista painamalla alla olevaa kuvaa.
 Kun opiskelijaprofiilia katsoo tarkemmin, erottuu Konepajan lukio muista lukioista sukupuolijakaumallaan. Opetushallituksen tilastojen mukaan suurempi osa lukio-opiskelijoista on tyttöjä. Konepajan lukiossa poikia on kuitenkin 57,5 prosenttia opiskelijoista.
 Lukion keskiarvoraja selvisi vasta hakuprosessin lopulla. Lukiossa oltiin päätetty, että viimeisenä lukioon valitun opiskelijan keskiarvo tulee olemaan alin mahdollinen keskiarvo lukioon. Alin keskiarvo, jolla tultiin sisään, oli 7,08. Keskiarvorajaksi asetettiin lopulta 7.
 Opetuksen keskiössä ovat myös tiimityötaidot.
 Orientaatioviikolla jokainen opiskelija saa oman tiiminsä. Opiskelija pääsee tutustumaan omaan viiden hengen tiimiinsä koko ensimmäisen viikon ajan. Niin sanotun "pikkutiimin" lisäksi on "kotitiimi", jolla tarkoitetaan opiskelijan omaa ryhmää. Ryhmissä on 25 opiskelijaa.
 <quote>Meillä on suuri luotto siihen, että yhteisöllisyys lisää opiskelijoiden hyvinvointia. Täällä ei jää yksin, Hyrsky sanoo.</quote>