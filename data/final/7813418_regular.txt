<title>Yllättävä syy matkustaa kaksi päällä – HU kysyi nuorilta sähköpotkulaudan käytöstä</title>
<lead>Nuoret kertovat miksi he käyttävät paheksuttuja sähköpotkulautoja.</lead>
Nuorten sähköpotkulautailu ärsyttää usein aikuisväestöä. Helsingin Uutiset päätti kysyä nuorilta itseltään, miksi he skuuttailevat ja ajavat kaksi päällä, vaikka se on kiellettyä.
 <quote>Tykkään hurjastella, ja sähköpotkulaudalla on siksi kivaa ajaa. Sillä pääsee myös nopeasti, jos on kiire vaikka kouluun tai kauppaan, kertoo Järvenpäässä asuva Venla Varonen , 19.</quote>
 HU kysyi, miksi kaverin kanssa ei oteta omia sähköpotkulautoja, vaan matkustetaan kaksi tai jopa kolme päällä.
 <quote>Kaksin matkustaminen on halvempaa. Kun matka on joku pari euroa, niin se maksetaan puoliksi eikä molempien tarvitse maksaa erikseen, Varonen selventää.</quote>
 Kolmen pojan kaveriporukka kertoo matkustavansa sähköpotkulaudalla useampi henkilö kerrallaan.
 <quote>Sillä säästää rahaa. On kätevää, kun sillä tavalla ei tarvitse maksaa paljoa, 16-vuotiaat kertovat.</quote>
 Nuorilla on kokemuksia myös vaaratilanteista.
 Yksi kolmihenkisen poikaporukan jäsen kertoo meinanneensa jäädä sähköpotkulaudalla auton alle Helsingin keskustassa.
 <quote> Meitä oli kaksi päällä, ja olimme ylittämässä suojatietä. Pimeässä emme nähneet kunnolla, että tieltä olikin auto tulossa. Auto meinasi ajaa ylitsemme, poika kertoo.</quote>
 Myös Suutarilassa asuvalle Maria Petterssonille , 18, on sattunut vaaratilanteita.
 <quote> Viimeksi tänään oli läheltä piti -tilanne, kun meinasi tulla törmäys. Onneksi ei ole vielä tapahtunut mitään vakavaa, Pettersson sanoo.</quote>
 Espoolainen Helmi Larsson , 18, kertoo nähneensä vaarallisia tilanteita sähköpotkulaudalla ja kohdanneensa niitä myös itse. Hän kertoo kuitenkin matkustavansa sähköpotkulaudan päällä aina yksin.
 Käpylässä asuva Pyry ,16, pyrkii myös välttämään onnettomuuksia matkustamalla sähköpotkulaudan päällä ilman kaveria.
 <quote> Mielestäni kaksi päällä matkustaminen on vähän tyhmää. Jos takana seisova pitää edessä seisovan olkapäistä kiinni, niin se voi häiritä ajamista.</quote>
 Nuoret kertovat HU:lle ajavansa sähköpotkulaudalla joka päivä – tai jopa monta kertaa päivässä. Yksi syy tähän toistuu monen vastauksissa: se on yksinkertaisesti hauskaa.
 <quote>Sillä (sähköpotkulaudalla) pääsee paikasta toiseen jopa helpommin kuin bussilla tai pyörällä, kertoo Oulunkylässä asuva Eelis Lyytinen , 18.</quote>
 Helmi Larsson kertoo sähköpotkulaudan hyväksi puoleksi sen, että sillä tulee oltua enemmän ulkona.
 <quote> Tykkäämme ajella kavereiden kanssa. Käytän sähköpotkulautaa joka päivä, Larsson sanoo.</quote>
 Kolmen pojan porukka kertoo ajavansa sähköpotkulaudalla sellaisia matkoja, joita he eivät jaksa kävellä. He menevät sähköpotkulaudalla esimerkiksi kauppaan.
 <quote> Pidän sähköpotkulaudan käyttöä helpompana polkupyörään verrattuna, koska sähköpotkulaudan voi jättää minne vain, sanoo puolestaan Pyry.</quote>
 Yleisessä keskustelussa puhutaan sähköpotkulautojen mahdollisesta kypäräpakosta.
 Kolmen pojan kaveriporukka ei usko käyttävänsä kypärää sähköpotkulautaillessaan, vaikka kypäräpakko tulisikin voimaan.
 Venla Varonen ja Eelis Lyytinen suhtautuvat mahdolliseen kypäräpakkoon myönteisemmin.
 <quote>Jos kypäräpakko tulee, niin sitten käytän kypärää. En aio loukata päätäni ja saada jotain aivovammaa. Kerran olen jo meinannut jäädä bussin alle, Varonen sanoo.</quote>