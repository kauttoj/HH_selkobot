<title>Korkeasaaren sisäänkäynti siirtyy</title>
<lead>Korkeasaaren eläintarhan saavutettavuus paranee tulevina vuosina. Eläintarha saa uuden sisäänkäynnin ja oman ratikkapysäkin.</lead>
Korkeasaaren eläintarhan sisäänkäynti siirtyy uuden pikaraitiotien rakentamisen vuoksi. Vuonna 2027 Korkeasaareen pääsee suoraan pikaraitiovaunulla. Eläintarha saa oman ratikkapysäkin.
 Kruunusillat on silta, jota pitkin pikaratikka kulkee. Kruunusiltojen rakentamisen vuoksi Korkeasaaren pääsisäänkäynti siirtyy Mustikkamaalta Korkeasaaren puolelle. Uusi sisäänkäynti tulee Korkeasaaren pohjoisrannalle.
 Korkeasaari saa ratikkapysäkin lisäksi uuden lipunmyyntirakennuksen. Rakennustyöt ovat jo alkaneet. Rakennus valmistuu vuoden 2025 lopussa.
 Uuteen lipunmyyntirakennukseen tulee myös kahvila ja terassi sekä isompi eläintarhan myymälä.
 <subtitle>Peruskiveen laitettiin aikakapseli</subtitle>
Uuden lipunmyyntirakennuksen peruskivi muurattiin keskiviikkona 23. lokakuuta. Peruskiveen laitettiin aikakapseli. Sen sisällä on muun muassa Korkeasaaren kartta, kuvia ja lista eläintarhan eläimistä muurauspäivänä.
 <quote> Korkeasaari on yksi Helsingin tunnetuimmista vierailukohteista. Uusi sisäänkäynti Kruunusiltojen kautta yhdistää saaremme entistä paremmin osaksi kaupunkia. Rakennuksesta tulee Korkeasaaren julkisivu uuden ratikkalinjan käyttäjille, Korkeasaaren toimitusjohtaja Sanna Hellström sanoo tiedotteessa.</quote>
 Rakennuksen on suunnitellut AFKS Arkkitehdit Frondelius+Keppo+Salmenperä. Pääurakoitsija on Arkta Rakennuskultti.
 <subtitle>Kymmenen kilometriä siltaa</subtitle>
Kruunusillat on kymmenen kilometriä pitkä silta. Se rakennetaan Laajasalon ja Helsingin kantakaupungin välille. Sillalla voivat liikkua raitiovaunut, kävelijät ja pyöräilijät.
 Reitille kuuluu kolme uutta siltaa. Sillat johtavat keskustasta Hakaniemenrannan kautta Korkeasaareen. Sieltä reitti jatkuu Kruunuvuorenrantaan Laajasaloon.