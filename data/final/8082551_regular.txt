<title>Ensimmäinen tekojääkenttä avattiin Helsingissä – Ogeli remontissa koko talven</title>
<lead>Helsingin tekojäiden yleisövuorot ovat tänäkin talvena maksuttomia.</lead>
Helsingin tekojäistä ensimmäinen avattiin tällä viikolla.
 Ensimmäisenä poikkeuksellisesti käyttöön otettiin Alppiharjussa sijaitseva Brahenkenttä, jonka yleisöluistelut alkoivat keskiviikkona 20. marraskuuta kello 9. Kentän osoite on Helsinginkatu 25 a.
 Tavallisesti ensimmäisenä Helsingin luisteluradoista käyttöön otetaan Oulunkylän eli Ogelin tekojääkenttä, joka on tänä vuonna remontin vuoksi pois käytöstä koko talven.
 Helsingin tekojäiden kaikki yleisövuorot ovat tälläkin talvikaudella maksuttomia.
Brahenkentällä yleisöluisteluja on viikon jokaisena päivänä.
 Yleisöluisteluiden aikana kentän toinen puoli on varattu luistelijoille ja toinen puoli mailapelaajille. Kentän laidassa on kahvila, jossa sen aukioloaikoina on luistinten teroitusta sekä luistinten, mailojen ja kypärien vuokrausta.
 Brahenkentän tekojääkentän luistelukausi jatkuu olosuhteiden salliessa maaliskuun puoleen väliin ensi vuonna. Muiden Helsingin tekojäiden kausi päättyy näillä näkymin helmikuun loppuun mennessä.
 Jäädyttämisiä on aloitettu myös muilla Helsingin tekojäillä. Loput tekojäät avataan asteittain marras- ja joulukuun vaihteessa.
 Esimerkiksi Jätkäsaaren tekojääkentän jäädytykseen omat haasteensa tuo kentän läheinen meri, jonka vuoksi Jätkäsaaressa on usein lämpimämmät ja kosteammat jäädytysolosuhteet kuin muualla pääkaupungissa.
 Helsingin kaikkien tekojäiden aukioloajat ja yleisöluistelut on listattu tekojäiden nettisivulle osoitteeseen liikunta.hel.fi .