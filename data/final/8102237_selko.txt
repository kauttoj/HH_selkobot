<title>Joulupuu-keräys varmistaa, että lapset ja nuoret saavat lahjan</title>
<lead>Joulupuu-keräyksessä kerätään lahjoja sellaisille lapsille ja nuorille, jotka eivät ehkä saa muita joululahjoja.</lead>
Joulupuu-keräyksessä ihmiset voivat antaa joululahjoja lapsille ja nuorille. Nämä lapset ja nuoret eivät ehkä saisi muuten yhtään lahjaa. Mutta keräys ei varmista, että kaikki saavat lahjan.
 Erityisesti teini-ikäiset pojat saavat liian vähän lahjoja. Myös yli 11-vuotiaat lapset saavat liian vähän lahjoja. Poikien kohdalla tämä ongelma on suurempi.
 Joulupuu ry:n johtaja Doris Tuohimaa sanoo, että teini-ikäisiä poikia on paljon sosiaalihuollon palveluissa. Siksi heille tarvitaan paljon lahjoja.
 <subtitle>Mitä teini-ikäinen poika toivoo lahjaksi?</subtitle>
Mitä lahjoja teini-ikäisille pojille voisi antaa?
 <quote> Heille voi ostaa vaatteita, kuten verkkareita, huppareita, boksereita ja sukkia. He tykkäävät saada myös pyyhkeitä ja kosmetiikkalahjapakkauksia, joissa on vaikka deodorantti, pesuaine tai hajuste, sanoo Doris Tuohimaa.</quote>
 Urheiluvälineet ovat myös suosittuja lahjoja.
 <quote> Sählymailat ja sählypallot ovat yksittäisinä toiveina aika suosittuja.</quote>
 <subtitle>Kirjojakin kannattaa antaa</subtitle>
Vaikka nuoret eivät ehkä lue paljon kirjoja, kirjoja kannattaa silti lahjoittaa.
 <quote> Moni tykkää saada lautapelejä ja kirjoja. Lahjantarvitsijoita on niin paljon, että myös kirjanlukijoita löytyy, Doris Tuohimaa kertoo.</quote>
 Syötävä lahja on myös hyvä. Teini-ikäisille pojille voi ostaa esimerkiksi konvehteja.
 <subtitle>Lahjoja eri-ikäisille</subtitle>
Joulupuu-keräyksessä voi antaa lahjoja eri-ikäisille. Joulupuu-järjestön verkkosivuilla on vinkkejä lahjoista eri-ikäisille.
 Yksi ikäryhmä on aikuiset, eli 18–25-vuotiaat. He ovat jälkihuollon asiakkaita.
 <quote> Nämä henkilöt ovat tuetussa itsenäisessä asumisessa olevia nuoria aikuisia. Lahjansaajina on myös heidän lapsiaan. Heillä on nuoresta iästään huolimatta jo usein itsellään jälkikasvua, Tuohimaa kertoo.</quote>
 Aikuiset ja nuoret toivovat usein lahjakortteja. Lahjakortti on hyvä lahja, jos ei tiedä mitä muuta antaisi. Lahjakortilla he voivat itse valita, mitä ostavat. Suosittuja lahjakortteja ovat esimerkiksi S-ryhmän ja K-ryhmän lahjakortit.
 Kaikki lahjat ovat arvokkaita.
 <subtitle>Kaikki saavat lahjan</subtitle>
Sosiaalityöntekijät ottavat lahjat vastaan ja antavat ne eteenpäin. He tietävät, mitä lahjoja kenellekin antaa.
 Jos lahjoja ei tule tarpeeksi, työntekijät ostavat puuttuvat lahjat rahalahjoituksilla. He ostavat eniten lahjoja yli 11-vuotiaille ja erityisesti pojille.
 Mutta kaikki ovat saaneet lahjan.
 <quote> Aina ollaan onnistuttu saamaan kaikille lopulta lahja. Yhdistelemme yrityksiltä ja yksityishenkilöiltä tulevia lahjoituksia ja e-joulupuun varoja. Kaikkia lahjoituksia tarvitaan, sillä tänä vuonna lahjantarvitsijoita on ennätysmäärä, Tuohimaa sanoo.</quote>
 <subtitle>Miten Joulupuu-keräys toimii?</subtitle>
Joulupuu-keräys alkaa Helsingissä 12. päivä joulukuuta ja jatkuu 15. päivä joulukuuta asti. Keräys on kauppakeskus Forumin 3. kerroksessa.
 Myös Espoossa on keräyspaikkoja. Ne löytyvät tältä Joulupuu-järjestön verkkosivulta. Niihin voi viedä lahjoja 12. joulukuuta asti.
 Vantaallakin keräys on jo alkanut. Keräys kestää 15. joulukuuta asti. Lista Vantaan keräyspaikoista löytyy tältä Joulupuu-järjestön verkkosivulta.
 Keräykseen voi tuoda uusia tai itse tehtyjä lahjoja.
 Pakettikorttiin kirjoitetaan, kenelle lahja on tarkoitettu. Siihen voi kirjoittaa, että lahja on esimerkiksi tytölle, pojalle tai nuorelle. Korttiin voi myös kirjoittaa, minkä ikäiselle lahja sopii.
 Verkossa on myös voinut antaa rahaa keräykseen marraskuun alusta asti.