<title>Erikoinen tilanne: Samalla alalla on paljon työttömiä ja avoimia työpaikkoja</title>
<lead>Työvoiman kysyntä ja tarjonta ei ole tasapainossa yhdessäkään Uudenmaan 15 kysytyimmässä ammatissa. Näin kertoo Ennakointikamari.</lead>
Työvoimapula on helpottanut monilla aloilla Uudellamaalla, mutta se ei ole pelkästään hyvä uutinen.
 <quote>Se johtuu siitä, että työvoiman kysyntä on niin paljon laskenut vaikean taloustilanteen takia, kertoo projektipäällikkö Olli Oja.</quote>
 Hän työskentelee Ennakointikamarissa. Se on Helsingin seudun kauppakamarin verkosto.
 Ennakointikamari julkaisee tällä viikolla tuoreen tilannekatsauksen.
 <subtitle>Taantuma on tilapäistä</subtitle>
Rakennusala kärsi aiemmin kovasta työvoimapulasta. Nyt uusia kerrostaloja ei juurikaan rakenneta. Siksi työntekijöitä ei tarvita entiseen malliin.
 Myös ravintola-alalla on puhuttu pitkään työvoimapulasta. Työ- ja elinkeinoministeriön (TEM) tilastojen mukaan alalla on nyt ylitarjontaa työntekijöille.
 Joillakin aloilla voi myös olla työnhakijoita, jotka todellisuudessa eivät etsi oman alansa töitä.
 Olli Oja huomauttaa, että taantuma on kuitenkin tilapäistä.
 <subtitle>Liikaa tai liian vähän työnhakijoita</subtitle>
Työvoiman kysyntä ja tarjonta eivät ole tasapainossa yhdessäkään Uudenmaan kysytyimmistä 15 ammatista. Tämä tarkoittaa, että työvoimaa on joko liikaa tai liian vähän työpaikkoihin verrattuna.
 Tämä voi johtua myös siitä, että alan hakijoiden osaaminen ei vastaa avoimien työpaikkojen vaatimuksia tai työpaikat eivät vastaa hakijoiden toiveita.
 Uudellamaalla samalla alalla voi olla yhtä aikaa paljon työttömiä työnhakijoita ja paljon avoimia työpaikkoja.
 Esimerkiksi kuorma-auton ja erikoisajoneuvon kuljettajille on Uudellamaalla paljon avoimia työpaikkoja. Samaan aikaan työttömiä kuljettajia on paljon.
 <quote>Usein voi olla esimerkiksi epäsäännöllisiä työaikoja, joiden takia esimerkiksi perheelliset eivät pysty näitä työpaikkoja hakemaan, Olli Oja kertoo.</quote>
 <subtitle>Koulutuksesta olisi apua</subtitle>
Tilanne ei Ojan mukaan näytä merkittävästi parantuvan ainakaan vielä vuoteen 2028 mennessä. Hän kaipaa Uudellemaalle vahvempaa ohjausta.
 <quote>Jonkun toimijan pitäisi osata yhdistää työpaikkoja ja työntekijöitä. Jos työnhakijalta puuttuu joku pieni palanen osaamista, sen pitäisi olla helposti paikattavissa.</quote>
 TE-toimistot lakkaavat olemasta ensi vuoden alusta. Työvoimapalvelut kuitenkin jatkuvat.
 <quote>Ideaalitilanteessa työvoimaviranomainen tuntee alan ja osaa ohjata, että hei, sinulta voisi puuttua tällainen koulutuspalikka. Sitä on saatavissa täältä ja täältä.</quote>
 Ojan mukaan työvoimaviranomainen voisi myös järjestää koulutuksia. Niillä saataisiin parannettua työnhakijoiden osaamista paremmin työnantajien tarpeisiin.