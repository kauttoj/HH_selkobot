<title>Kauppakeskus Rediin aukesi ilmainen palvelu lapsiperheille</title>
<lead>Perhekahvila on auki kahtena päivänä viikossa.</lead>
Kauppakeskus Redissä on hiljaista torstai-aamuna. Kun kello on 10, alkaa paikalle tulla vanhempia lastenvaunujen kanssa. Mannerheimin lastensuojeluliiton perhekahvila aukeaa.
 Perhekahvila on auki kaksi kertaa viikossa. Siellä on vapaaehtoisia töissä. Vapaaehtoiset eivät saa työstään palkkaa. Tarjolla on kahvia, teetä, keksejä ja lasten maissinaksuja. Ne on ostettu Kalasataman asukasyhdistyksen rahalla. Tärkeintä ei ole kuitenkaan tarjoilu. On tärkeintä, että lapset ja vanhemmat tapaavat toisiaan.
 <quote> Pidän tällaista toimintaa korvaamattoman tärkeänä. On mielettömän ihanaa, että on tällainen mahdollisuus. On ohjattua toimintaa ja vertaisryhmä samassa elämäntilanteessa oleville. Se on todella arvokasta, Lassi Vierikko , 41, sanoo.</quote>
 Hän on perhekahvilassa ensimmäistä kertaa tyttärensä Ramonan kanssa. Kalasataman perhekahvila on ollut auki kolme viikkoa.
 <quote> On tärkeää, että lapsella on ohjelmaa, mutta myös aikuisille on tärkeää päästä tapaamaan ihmisiä. On kiva vaihtaa kokemuksia muiden kanssa.</quote>
 Vierikko tykkää perhekahvilasta erityisesti syksyllä, kun ulkona sataa ja tuulee. Sisällä leikkiminen on hyvä vaihtoehto ulkoilulle.
 Emma Naumanen , 33, on perhekahvilassa ensimmäistä kertaa Evelin -vauvansa kanssa.
 <quote> Päivät kävisivät tylsäksi, jos olisi vain kotona. On tärkeää, että on jotain ohjelmaa. Siitä saa paljon energiaa.</quote>
 Naumanen on yllättynyt siitä, kuinka paljon Redissä on tiloja lapsille ja aikuisille.
 Paikalla on 20 aikuista ja lasta. Ennen kahvia on jumppa-muskari. Sen järjestää Bella Järvimaa-Kajander , 58. Hän on entinen jumppaohjaaja ja Kalasataman alueen aktiivi.
 <quote> Minulla on neljä aikuista lasta, neljä lastenlasta, koira ja vielä hoitokoiriakin. Olen MLL:n hallituksen jäsen, ja tänään olen täällä vetämässä perhekahvilaa, Järvimaa-Kajander kertoo.</quote>
 Jumpan jälkeen Järvimaa-Kajander ja Fatou S.K. Darboe , 25, tarjoilevat kahvia. Darboe on perhekahvilassa auttamassa. Ilman vapaaehtoisia perhekahvila ei voisi olla auki. Darboella on mukanaan kuukauden ja kahden viikon ikäinen Modou -poika.
 Marjatta Tuokko , 68, on perhekahvilassa lapsenlapsensa kanssa. Hän asuu itse Järvenpäässä, mutta tulee Kalasatamaan kolme kertaa viikossa hoitamaan lapsenlastaan. Tuokko on käynyt perhekahviloissa omien lastensa kanssa.
 <quote> Hoidin lapsiani kotona seitsemän vuotta. On tosi tärkeää, että lapset ja vanhemmat tapaavat toisiaan. On varmasti paljon nuoria äitejä, jotka eivät tunne muita vanhempia. Täällä heitä voi tavata.</quote>
 Tuokko sanoo, että perhekahvilat ovat hyviä paikkoja tavata muita perheitä. Hänen lapsenlapsensa tykkää tulla perhekahvilaan.
 <quote> Hän on aina silmät kirkkaina, kun tajuaa että tullaan taas tänne. Tämä on lapselle sosiaalista toimintaa, ja oppii jakamaan lelujakin.</quote>
 Perhekahvilan lisäksi Tuokko tykkää Kalasatamasta.
 <quote> Tyttäreni on asunut täällä puoli vuotta. Olen aivan ihastunut alueeseen! Paikka on ihana ja merenrannat ovat todella kauniit. Tällä hetkellä tyttärenpoika tykkää keinupuistosta.</quote>
 Kello 11 perhekahvilassa on hiljaisempaa. Pienten lasten syömis- ja nukkumisajat määräävät päivän rytmin. Osa on lähtenyt kotiin tai ostoksille. On leikitty ja jumpattu, aikuiset ovat saaneet jutella.