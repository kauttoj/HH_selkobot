<title>"Oman kylän tytöstä" tuli Vantaan monikulttuurisimman alueen uusi kirkkoherra – "Minut tunnetaan pitkältä ajalta"</title>
<lead>Salla Poropudas on jo monelle tuttu Hakunilassa.</lead>
Ehtii kulua vain muutamia minuutteja ennen kuin kirkkoherra Salla Poropudas , 47, törmää tuttuun Hakunilan ostarilla. Leo Adel käy juttusille.
 <quote>"Kaikki" tuntevat, sellaista on kirkkoherralla, joka on käynyt koulunsa Hakunilassa ja asunut siellä lähes koko elämänsä joitakin Helsingissä, Tikkurilassa ja Englannissa asuttuja vuosia lukuun ottamatta. Poropudas on myös työskennellyt Hakunilan seurakunnassa nuoriso- ja rippikoulutyön seurakuntapastorina 2002–15, joten monen nykyisen rippikoululaisen vanhempikin on hänelle tuttu.</quote>
 <quote> Minut tunnetaan pitkältä ajalta.</quote>
 Ja myös muualta kuin kirkosta. Helposti lähestyttävän Poroputaan voi nimittäin bongata myös kannustamassa lapsiaan kentän ja kaukalon laidalla.
 Hakunilan seurakuntaan kuuluu vain noin 40 prosenttia Hakunilan, Länsimäen, Sotungin, Vaaralan ja Rajakylän, Itä-Hakkilan sekä Kuninkaanmäen asukkaista. Se on Vantaan alhaisin luku ja kertoo paljon siitä, että Hakunila on Vantaan monikulttuurisin alue. Silti alueen suomenkielisistä asukkaista yli 60 prosenttia on evankelis-luterilaisen seurakunnan jäseniä.
 <quote> Niille, jotka kuuluvat kirkkoon, se on tärkeää. Ja niillekin, jotka eivät kuulu, seurakunta voi olla tärkeä, Poropudas sanoo.</quote>
 Hän tietää, että jotkut Hakunilasta muuttaneet ovat edelleen mukana entisen kotipaikan seurakunnan toiminnassa, koska se on se "sydämen seurakunta".
 Kirkollisveron maksamisesta ei ovella kysellä, kaikki ovat tervetulleita ja yhteistyötä tehdään muiden kristillisten sekä etnisten seurakuntien, kuten eritrealaisten kanssa. Länsimäen kirkon tiloja käyttävät muun muassa katolilaiset.
 Kun Poropudas asetettiin kirkkoherran virkaan helmikuun alussa, tilaisuuteen oli kutsuttu avustajaksi myös Hakunilan kansainvälisen yhdistyksen edustaja. Hän luki Raamatun tekstiä ja esitti laulun.
 Poropudas kertoo, että eri uskonnot tekevät yhteistyötä Hakunilan seurakunnan alueella, ja se on hänestä erittäin tärkeää ja arvokasta jo yhteiskuntarauhankin takia. Hän haluaa jatkaa ja vahvistaa tätä yhteistyötä.
 Kirkon jäsenmäärän lasku ja talouden realiteetit vaativat seurakuntia pohtimaan, miten ne selviävät tehtävistään. Poroputaan mukaan enää ei voikaan olla jokaista tehtävää varten omaa työntekijäänsä. Mukaan tulevat seurakuntalaiset, joille voidaan antaa enemmän tilaa seurakunnan toiminnossa.
 <quote> Jumalan työtä tehdään yhdessä seurakunnan työntekijöiden ja vapaaehtoisten kanssa.</quote>
 Hengelliset asiat olivat Poroputaalle tärkeitä jo lapsena ja hän haaveili papin tai näyttelijän ammatista. Näyttelijähaaveet kuitenkin jäivät ja Kallion lukiossa alkoi vahvistua uudelleen kutsumus kirkon työhön. Poroputaan tohtoriopintojen pääaineina olivat kasvatustiede ja teologia. Papiksi hänet vihittiin 2002.
 Hakunilan kirkkoherraksi Poropudas valittiin viime elokuussa, jolloin hän työskenteli Helsingin hiippakunnan tuomiokapitulissa hiippakuntasihteerinä.
 Vaikka Poropudas valitsi lopulta papin ammatin, se ei ole hirveän kaukana näyttelijän työstä. Alttarilla ollaan kuin näyttämöllä ja siellä noudatetaan käsikirjoitusta.
 <quote> Jumalanpalvelus on pyhä näytelmä, joka etenee kuin teatteriesitys.</quote>
 Poropudas sanoo, että papiltakin odotetaan tiettyä roolia, mutta pappi ei ole näyttelijä, joka muuntautuu joksikin toiseksi.
 <quote>Pappi on syvästi oma itsensä.</quote>