<title>Vantaalla yhä useammat hakevat apua parisuhteen ongelmiin – "En halua käyttää väkivaltaa, mitä teen?"</title>
<lead>Vantaan turvakotiin tulee yhä enemmän isiä neuvolan kautta. He haluavat toimia toisella tavalla kuin omat vanhemmat.</lead>
Nuoret miehet hakevat rohkeammin apua väkivaltaisiin ajatuksiin ja tekoihin. Ilmiö on huomattu Vantaan turvakoti ry:n avopalveluissa.
 <quote> Nuoret, noin 20-vuotiaat miehet ottavat meihin aiempaa enemmän yhteyttä. Yleensä heillä on ensimmäinen parisuhde, jossa tulee ristiriitatilanteita, Vantaan turvakoti ry:n avopalvelupäällikkö Laura Tetri kertoo.</quote>
 Tetrin mukaan yhteydenottoja nuorilta miehiltä tulee joka kuukausi.
 <quote> He kertovat, että en halua käyttää väkivaltaa, mitä teen?</quote>
 Tetri uskoo, että yhä useampi uskaltaa ottaa yhteyttä, koska nykyään avun pyytäminen hyväksyttävämpää.
 <quote> Sosiaalinen media ja netin reels-videot ovat lisänneet tietoisuutta henkisestä ja fyysisestä väkivallasta ja avusta, jota on tarjolla.</quote>
 Tetri sanoo, että avun hakeminen on viisas teko.
 <quote> Kiitämme aina rohkeudesta lähteä hakemaan apua.</quote>
 Tetri kertoo, että keskustelemisen vahvistaminen on tärkeää auttamisessa.
 <quote> Pohdimme asiakkaan kanssa, miksi hän reagoi kumppanin sanomisiin ja tekemisiin tietyllä tavalla. Usein itsetuntemuksen lisääminen auttaa. Keskustelemme joustavasta mielestä ja siitä, miksi ei tarvitse heti kiihtyä.</quote>
 Joskus henkistä tai fyysistä väkivaltaa on ehtinyt tapahtua.
 <quote> Me emme tuomitse ketään. Jos väkivaltaisia tekoja on jo tapahtunut, tehdyille asioille ei voi mitään. Me mietimme yhdessä, miten asiakas voi estää, ettei väkivalta toistu.</quote>
 Tetri kertoo, että apua hakevat myös isät, joille on tulossa lapsi.
 <quote> Neuvolan kautta meille ohjautuu yhä enemmän isiä, joilla on lapsuudessaan ollut väkivaltaa ympärillään. Isät hakevat apua, koska kertovat, että eivät halua olla lapsilleen samanlaisia kuin omat vanhemmat ovat olleet.</quote>
 Eron jälkeinen vaino on myös yleistynyt. Se on Tetrin mukaan surullinen ilmiö.
 <quote> Parisuhde ei päätykään eroon, vaan se jatkuu hyvin häiritsevänä piiloväkivaltana.</quote>
 Vainoamisen taustalla on usein väkivaltaa, mustasukkaisuutta tai kontrolloimista jo ennen eroa. Tetri tietää, että vaino voi ilmetä esimerkiksi lapsen kautta.
 <quote> Lapselle saatetaan puhua rumasti toisesta vanhemmasta tai lasta ei palauteta sovitusti tapaamisista, Tetri selvittää.</quote>
 <quote> Vaikka tarkoituksena on häiritä entistä puolisoa, käytös häiritsee lasta. Lapselle tulee turvaton olo, jos hän ei vaikkapa tiedä, tuleeko toinen vanhempi sovitusti hakemaan tai jos vaihtotilanteisiin liittyy riitelyä tai huutamista, hän jatkaa.</quote>
 Vainoon voi liittyä myös taloudellinen väkivalta.
 <quote> Tyypillinen esimerkki on se, ettei suostuta myymään yhteistä taloa.</quote>
 Vantaan turvakoti tarjoaa apua lähisuhdeväkivaltaa kokeneille aikuisille ja lapsille. Myös väkivaltaa käyttäneet voivat pyytää apua. Koko yhdistyksen toiminnassa on joka vuosi noin tuhat asiakasta. Heistä puolet saa apua kasvotusten ja chatin kautta. Puolet saa heti apua turvakodilla.
 Tetrin mukaan asiakasmäärä on pysynyt suunnilleen samana viimeiset viisi vuotta. Vaikka nuoret aikuiset hakevat yhä enemmän apua, suurin asiakasryhmä on 28–48-vuotiaat. Suuri osa asiakkaista on kantasuomalaisia naisia.
 <quote> Tähän ikään osuu usein pikkulapsiaika, joka on kuormittavaa.</quote>
 Tetri sanoo, että edelleen monesti ajatellaan, että väkivaltaan tarvitaan fyysinen teko.
 <quote> Olen kuullut tänäkin vuonna päivystyspuhelimessa, että voinko tulla asiakkaaksi, vaikka minua ei ole lyöty.</quote>
 Tetri sanoo, että henkistä väkivaltaa on yhä enemmän. Se voi olla pelottavaa ilmapiiriä kotona, arvostelua ja uhkailua.
 <quote>Digitaalisten kanavien, kuten somealustojen kautta voi myös tehdä väkivaltaa esimerkiksi kommentoimalla, sulkemalla ulkopuolelle tai levittämällä valheellista tietoa.</quote>
 Ero liittyy usein asiakkaiden elämään, mutta päihteet sen sijaan Tetrin mukaan harvemmin.
 <quote> Noin 20–30 prosentilla asiakkaista on päihdetaustaa.</quote>
 Vantaalla on kaksi lähisuhdeväkivaltatyön avopalvelupistettä: Louhelassa ja Tikkurilassa. Pitkään Koivukylässä toiminut piste muutti keväällä Tikkurilaan Vernissakadulle.
 <quote> Tikkurilaan on paremmat kulkuyhteydet. Asiakkaat ovat löytäneet meille hyvin, ja olemme saaneet uudesta sijainnista positiivista palautetta.</quote>
 Tetri kertoo, että ensimmäisen ajan saa viikon tai kahden sisälle. Apua voi hakea myös nimettömänä.
 Vantaan turvakoti ry:n lähisuhdeväkivaltatyö päivystää arkisin kello 9–15. Puhelinnumero on 040 773 1063 ja sähköposti avopalvelut@vantaanturvakoti.fi.