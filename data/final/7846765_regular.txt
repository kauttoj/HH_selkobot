<title>Kansainväliset Suurmarkkinat täyttää Senaatintorin – myyjiä 30 maasta, 120 kojua</title>
<lead>Suurtapahtuma viipyy tällä kertaa Helsingissä vain viisi päivää.</lead>
Helsingin Senaatintori on loppuviikon täynnä värikkäitä myyntikojuja, kun Kansainväliset Suurmarkkinat pysähtyvät Helsingissä.
 Mukana on tapahtuman tiedotteen mukaan ennätysmäärä yrittäjiä. He tulevat 30 eri maasta ja kaikkiaan osastoja on 120.
 Markkinoiden ideana on, että valmistajat tai kasvattajat myyvät itse eri maiden ja maakuntien erikoistuotteita.
 Ruoan ystäville luvassa on muun muassa gyroksia Kreikasta, pretzeleitä Itävallasta ja lettuja Suomesta.
 Ruoan lisäksi tarjolla on muun muassa käsitöitä, tekstiilejä ja kukkia. Osa taiteilijoista järjestää myös työnäytöksiä.
 Markkinat nähtiin Senaatintorilla myös viime vuoden syyskuussa ja silloin ne olivat avoinna 11 päivää. Nyt markkinat kestävät vain keskiviikosta sunnuntaihin eli 5 päivää.
 Markkinoiden kiertueella on mukana kaikkiaan 500 ihmistä, tiedotteessa kerrotaan.
 Järjestäjä kehuu kiertueen hyvää yhteishenkeä.
 <quote>Kansainväliset Suurmarkkinat ovat neutraali vyöhyke, jossa kaikkinainen eri ideologioiden, politiikan tai uskonnon julistaminen on kiellettyä.</quote>
 Kansainväliset Suurmarkkinat avoinna Senaatintorilla 18.–21. syyskuuta kello 10–20 ja 22. syyskuuta kello 10–18.