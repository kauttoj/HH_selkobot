<title>Presidentinvaalit 2024 – Ehdokkaat esittelyssä</title>
<lead>Suomen uusi presidentti valitaan tammi-helmikuussa. Selkosanomat esittelee tasavallan presidentin vaalin ehdokkaat.</lead>
<subtitle>Mika Aaltola</subtitle>
Mika Aaltola on Ulkopoliittisen instituutin johtaja. Aaltola tuli tunnetuksi, kun hän kommentoi televisiossa Ukrainan sotaa. Aaltola pyrkii presidentiksi valitsijayhdistyksen kautta.
<quote>– Presidentin täytyy olla rohkea. Hänen täytyy aina ajatella kansakunnan etua. Uskon, että presidentin tärkein ominaisuus on se, että hän ymmärtää, mitä maailmalla tapahtuu.</quote>
<subtitle>Li Andersson</subtitle>
Li Andersson on vasemmistoliiton ehdokas. Hän on toiminut vuodesta 2016 vasemmistoliiton puheenjohtajana. Andersson on kansanedustaja, ja hän oli edellisessä hallituksessa opetusministeri.
<quote>– Haluan olla koko kansan presidentti. Keskustelen vaalikampanjassa siitä, millainen on Suomen Nato-linja ja mitä ilmastokriisille voidaan tehdä. Haluan puolustaa kansainvälistä oikeutta ja ihmisoikeuksia.</quote>
<subtitle>Sari Essayah</subtitle>
Sari Essayah on kristillisdemokraattien ehdokas ja puolueen puheenjohtaja. Essayah on nyt maa- ja metsätalousministeri. Hän on ollut edustajana Euroopan parlamentissa.
<quote>– Tärkeää on muistaa kristillinen ohje: rakasta lähimmäistä niin kuin itseäsi. Mielestäni meidän pitää auttaa niitä, jotka tarvitsevat apua kipeimmin, eli sotaa ja vainoa pakenevia ihmisiä. Kansainvälinen suojelujärjestelmä ei ole tarkoitettu elintason nostoon.</quote>
<subtitle>Pekka Haavisto</subtitle>
Pekka Haavisto on kansanedustaja, entinen vihreiden puheenjohtaja ja entinen ulkoministeri. Hän on toiminut myös ympäristö- ja kehitysministerinä. Myös Haavisto pyrkii presidentiksi valitsijayhdistyksen kautta.
<quote>– Uuden presidentin tärkein tehtävä on saada rauha Eurooppaan. Seuraavat vuodet ovat vaikeita, kun ajatellaan Suomen turvallisuutta. Tarvitaan presidentti, jolla on kokemusta, näkemystä ja varmuutta ulkopolitiikassa.</quote>
<subtitle>Jussi Halla-aho</subtitle>
Jussi Halla-aho on perussuomalaisten ehdokas. Hän on nyt eduskunnan puhemies ja perussuomalaisten entinen puheenjohtaja. Halla-aho on ollut edustajana myös Euroopan parlamentissa
<quote>– Päätöksenteon pitää ajaa Suomen kansalaisten etua. Presidentin ei pidä ajaa yksittäisten ryhmien etua. Poliittisen toiminnan vapaus on minulle ja perussuomalaisille tärkeä peruskysymys.</quote>
<subtitle>Harry Harkimo</subtitle>
Harry Harkimo on Liike Nyt -puolueen ehdokas ja puolueen puheenjohtaja.
<quote>– Presidentti-instituutiossa voisi olla rennompi ote. Presidentti voisi mielestäni ottaa asioihin enemmän kantaa. Presidentin virka vaatii laajaa kokemusta elämästä ja mielellään näkemyksiä muistakin asioista kuin politiikasta. Presidenttinä kiinnittäisin huomiota erityisesti nuoriin.</quote>
<subtitle>Olli Rehn</subtitle>
Olli Rehn on keskustan ja valitsijayhdistyksen ehdokas. Rehn on kokenut poliitikko ja Suomen Pankin pääjohtaja. Hän on toiminut EU-komissaarina ja Euroopan komission varapuheenjohtajana.
<quote>– Presidentin täytyy olla kaikkien suomalaisten presidentti. Haluan, että erotun muista arvojeni, toimintatapojeni ja kokemukseni avulla. En halua kärjistää ja riidellä, vaan keskustella rakentavasti.</quote>
<subtitle>Alexander Stubb</subtitle>
Alexander Stubb on kokoomuksen ehdokas. Hän toimii professorina Italiassa. Hän on ollut esimerkiksi pääministeri, ulkoministeri, valtiovarainministeri ja edustajana Euroopan parlamentissa.
<quote>– Lupaan puolustaa demokratiaa, sananvapautta ja oikeusvaltiota. Lupaan kuunnella ja välittää. Haluan, että Suomi on kaikille meille maailman paras maa. Lupaan myös, että Suomi on turvallinen maa tulevaisuudessakin.</quote>
<subtitle>Jutta Urpilainen</subtitle>
Jutta Urpilainen on SDP:n ehdokas. Urpilainen on nyt EU-komissaari ja entinen valtiovarainministeri. Urpilaisen mukaan uusi presidentti joutuu täysin erilaiseen maailmaan kuin edellinen 12 vuotta sitten.
<quote>– Nyt Suomi on Naton jäsen. Venäjän hyökkäys Ukrainaan ja Gazan sota ovat käynnissä. Elämme aikaa, jossa on suuria muutoksia. Suomalaisten pitää voida luottaa siihen, että ketään ei jätetä yksin.</quote>
Vaalipäivä on sunnuntaina 28.1.2024. Ennakkoäänestys on Suomessa 17.–23.1. Mahdollinen toinen äänestys on 11.2.
Juttua on muokattu 16.1.2024. Korjattu Li Andersson. Li Andersson on toiminut puolueen puheenjohtajana vuodesta 2016, ei vuodesta 2011.