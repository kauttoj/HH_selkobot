<title>Kaikki eläimet ja kasvit ovat tärkeitä luonnolle</title>
<lead>Professori Ilari Sääksjärvi korostaa, että voimme vielä pysäyttää luonnon monimuotoisuuden vähenemisen. Sääksjärvi on tehnyt tutkimusmatkoja esimerkiksi Amazonin sademetsiin.</lead>
<subtitle>Olet tehnyt monta tutkimusmatkaa Etelä-Amerikkaan Amazonin alueen sademetsiin. Miltä tuntuu, kun seisot keskellä sademetsää? Mitä näet ja kuulet?</subtitle>
<quote>– Sademetsässä on niin paljon kasveja ja eläimiä, että sen äärellä mykistyy. Aluksi elämiä ei näe, koska ne piiloutuvat hyvin. Esimerkiksi aamuhämärissä sademetsässä on kova meteli, kun hyönteiset, sammakot ja linnut pitävät ääntä.</quote>
<subtitle>Oletko itse löytänyt sademetsästä eläinlajeja, joita ei ole aiemmin tunnistettu?</subtitle>
<quote>– Kyllä, olen löytänyt jopa satoja hyönteislajeja, joita tieteessä ei ole aiemmin tunnettu. On surullista, että monet tuntemattomat eläinlajit kuolevat sukupuuttoon, kun sademetsiä hävitetään. Luonnon monimuotoisuus vähenee pelottavan nopeasti.</quote>
<subtitle>Luonnon monimuotoisuuden vähenemisestä puhutaan nykyään paljon. Mitä se tarkoittaa?</subtitle>
<quote>– Se tarkoittaa sitä, että yhä useammat kasvit ja eläimet kuolevat sukupuuttoon eli häviävät kokonaan. Luonnon monimuotoisuus vähenee joka puolella ympärillämme, myös Suomessa.</quote>
<quote>– Jokainen laji on tärkeä ja arvokas luonnolle. Lajit ovat riippuvaisia myös toisistaan. Jos jokin laji häviää, se voi vaikuttaa myös muihin lajeihin. Luonnon monimuotoisuuden väheneminen uhkaa myös ihmistä.</quote>
<subtitle>Millä tavalla luonnon monimuotoisuuden väheneminen uhkaa ihmisiä?</subtitle>
<quote>– Hyönteiset kuljettavat ravintokasviemme siitepölyä kukasta toiseen. Jos tällaiset hyönteiset häviävät, niin maanviljelykin vaikeutuu monilla tavoilla. Pölyttäjähyönteiset, kuten mesipistiäiset tai kukkakärpäset, ovat vähentyneet jo Suomessakin.</quote>
<quote>– Myös esimerkiksi monet lääkeaineet ovat peräisin luonnosta. Kun esimerkiksi sademetsistä häviää kasveja ja eläimiä, voimme menettää jotain ihmisille hyödyllistä.</quote>
<subtitle>Miksi eri lajit häviävät?</subtitle>
<quote>– Olemme ottaneet liikaa alueita omaan käyttöömme, esimerkiksi maanviljelyyn ja asutukseen. Olemme myös hävittäneet metsiä ja muita luonnollisia ympäristöjä. Lisäksi metsästämme ja kalastamme monia eläinlajeja liikaa sekä saastutamme luontoa eri tavoin.</quote>
<quote>– Myös ilmastonmuutos vähentää luonnon monimuotoisuutta. Kun ilmasto lämpenee, monet lajit joutuvat vaikeuksiin.</quote>
<subtitle>Miten luonnon monimuotoisuuden väheneminen voidaan pysäyttää?</subtitle>
<quote>– Onneksi voimme tehdä vielä paljon. Meidän täytyy esimerkiksi perustaa suuria luonnonsuojelualueita. Euroopan Unionissa tehdään tällä hetkellä paljon työtä luonnon monimuotoisuuden puolesta.</quote>
<quote>– Lisäksi monia maanviljelyalueita, voidaan palauttaa metsiksi. Uusien metsien kasvamiseen kuluu kuitenkin aikaa.</quote>
<subtitle>Voiko yksittäinen ihminen tehdä jotain?</subtitle>
<quote>– Jos omistat metsää, voit yrittää suojella osan siitä. Metsää voi myös kasvattaa niin, että siellä on paljon erilaisia puita ja kasveja.</quote>
<quote>– Jos asut omakotitalossa, voit jättää osan nurmikostasi ajamatta. Siitä kasvaa tällöin niitty, jossa on paljon erilaisia kasveja. Se tarjoaa hyvän elinympäristön hyönteisille.</quote>
<quote>– On myös tärkeää levittää tietoa asiasta. Kannattaa äänestää vaaleissa sellaisia ihmisiä, jotka haluavat edistää ympäristönsuojelua.</quote>
<quote>– Yksittäinen ihminen voi vaikuttaa myös valinnoillaan kaupassa. Kannattaa suosia sellaisia tuotteita ja palveluita, jotka on tuotettu ympäristöystävällisesti.</quote>
<subtitle>Kuka?</subtitle>
Ilari E. Sääksjärvi
Ikä: 44
Perhe: Vaimo, tyttäret Kaisu ja Kiara sekä Selva-koira. Selva tarkoittaa espanjan kielellä sademetsää.
Ammatti: Biologi, professori. Johtaa Turun yliopiston biodiversiteettiyksikköä, joka tutkii luonnon monimuotoisuutta.
Harrastukset: Pitkän matkan pyöräily. Retkeily ja telttailu perheen kanssa.
Lempiruoka: Poronkäristys ja perunamuusi. Yhtä hyvää on myös ceviche, perulainen limen mehussa kypsytetty kala.