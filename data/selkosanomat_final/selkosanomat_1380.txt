<title>Suunnistus on rastien metsästystä</title>
<lead>Suunnistuksessa kuljetaan metsässä. Tarkoitus on löytää kartan ja kompassin avulla rasteja, jotka on merkitty radalle. Nopein rastien löytäjä voittaa suunnistuskilpailun. Suunnistus on sekä urheilulaji että luontoliikuntaa.</lead>
Suunnistuksessa kuljetaan metsässä. Tarkoitus on löytää kartan ja kompassin avulla rasteja, jotka on merkitty radalle. Nopein rastien löytäjä voittaa suunnistuskilpailun. Suunnistus on sekä urheilulaji että luontoliikuntaa.
Sotilaat harjoittivat kuntoaan suunnistuksen avulla 1800-luvulla. Ensimmäiset suunnistuskilpailut järjestettiin Norjassa 1800-luvun lopussa. Nykyisin suunnistus on suosittu harrastus monissa maissa. Pohjoismaat ovat hyviä suunnistuksessa.
Monet harrastavat suunnistusta, koska se on hyvä tapa yhdistää luonnossa liikkuminen ja kuntoilu. Tavallisin suunnistuslaji on luontosuunnistus metsässä. Siinä kuljetaan maastossa ja etsitään karttaan merkittyjä rasteja. Suunnistuksesta on olemassa myös muita versioita. Näitä ovat esimerkiksi maastopyöräsuunnistus ja hiihtosuunnistus.
Tarkkuussuunnistus sopii kaikille. Siinä ei mitata fyysisiä taitoja, vaan se perustuu päättelytehtävien ratkaisemiseen. Lajin tehtäväpisteet eli rastit sijoitetaan hyväpohjaisten väylien varrelle. Laji sopii myös liikuntarajoitteisille. Tarkkuussuunnistukseen voi osallistua pyörätuolilla tai vaikkapa lastenrattaiden kanssa.
<subtitle>Kuntoilua metsässä</subtitle>
Kuntosuunnistus lisää suosiotaan koko ajan. Syksyllä voit osallistua vaikkapa iltarasteille. Iltarastit ovat suunnistus- tapahtumia, jotka järjestetään iltaisin. Iltarastit ovat kaikille suunnistuksesta kiinnostuneille tarkoitettuja avoimia tapahtumia. Ne eivät ole suunnistuskilpailuja. Jokainen osanottaja voi itse valita reitin. Reitit ovat eri pituisia ja niissä on erilainen vaikeustaso.
Anna Ojapalo on suunnistaja. Hän suunnistaa sekä kilpailuissa että vapaa-ajallaan huvin vuoksi. Ojapalo aloitti suunnistuksen harrastamisen viisivuotiaana. Nykyään koko hänen perheensä suunnistaa. Ojapalo sijoittui hiljattain pronssille suunnistuksen SM-kisojen 35-vuotiaiden veteraanien sarjassa.
Ojapalolla on yritys, joka järjestää kuntoilutapahtumia ulkoilmassa. Tapahtumat ovat usein suunnistusta.
Anna Ojapalon mukaan kuntosuunnistus on erinomainen tapa hoitaa yleiskuntoaan ja oppia suunnistamaan.
Kokeneemmilta suunnistajilta saa opastusta, jos laji on uusi ja outo.
<quote>– Kuntosuunnistus ei vaadi erityistä valmistautumista. Kannattaa pukeutua mukavasti ja sään mukaan. Kenkien on hyvä olla sellaiset, että niillä on mukava liikkua metsässä.</quote>
<subtitle>Toiset suunnistajat auttavat</subtitle>
Jos eksyt metsässä, kannattaa pysähtyä ja jäädä paikoilleen. Se on suunnistuksen vanha hyvä sääntö. Sen jälkeen on viisainta palata paikkaan, josta olet lähtenyt tai sinne päin.
Kuntosuunnistajan ei tarvitse kuitenkaan pelätä. Toisilta suunnistajilta voi aina kysyä neuvoa ja pyytää apua.
<quote>– Suunnistajat ovat mukavaa ja avuliasta väkeä. Apua saa ja voi pyytää tarvittaessa aina, Ojapalo sanoo.</quote>