<title>Ukrainan sota on jatkunut puoli vuotta</title>
<lead>Ukrainassa on sodittu kohta kuusi kuukautta. Sota alkoi 24. helmikuuta. Venäjä hyökkäsi silloin Ukrainaan.</lead>
Ukrainan sota on tuhoisa ja verinen. Sodassa on kuollut tuhansia siviilejä eli tavallisia ukrainalaisia. Monet kuolleista ovat lapsia, naisia ja vanhuksia. Tuhannet ukrainalaiset ovat haavoittuneet Venäjän hyökkäyksissä ja iskuissa.
Sodassa on kuollut paljon ukrainalaisia ja venäläisiä sotilaita. Taisteluissa on kuollut tuhansia ukrainalaisia sotilaita. Sodassa on kuollut kymmeniä tuhansia venäläisiä sotilaita. Tarkkoja lukuja sodan uhreista ei ole.
Venäjä aikoo järjestää syyskuussa kansanäänestyksiä. Kansanäänestyksissä päätetään siitä, haluavatko Donetskin ja Luhanskin alueet liittyä Venäjään. Donetsk ja Luhansk kuuluvat Ukrainaan. Venäjä on valloittanut alueet ja nimennyt ne kansantasavalloiksi. Venäjä aikoo järjestää äänestykset myös  Hersonin ja Zaporižžjan alueista.
<subtitle>Zaporižžjan ydinvoimalan turvallisuus huolestuttaa</subtitle>
Ukrainan sodan tapahtumat ovat keskittyneet kesän aikana Itä-Ukrainan alueelle. Donbassissa on kovia taisteluita.
Elokuussa maailmalla on seurattu erityisesti Zaporižžjan ydinvoimalan tapahtumia. Ydinvoimalan hallinnasta on käyty kiivaita taisteluita. Ydinvoimalan alueella on ammuttu aseilla ja tykeillä. Ydinvoimalan voimalinjat ovat vahingoittuneet taisteluissa.
Jos ydinvoimala vahingoittuu taisteluissa, siitä saattaa seurata ydinkatastrofi eli vakava onnettomuus.
Venäjä valtasi ydinvoimalan maaliskuussa. Venäjä pitää ydinvoimalaa tukikohtanaan, josta se tekee iskuja muualle Ukrainaan. Ydinvoimalan alueella on noin 500 venäläistä sotilasta.
YK:n alainen Kansainvälinen atomienergiajärjestö eli IAEA vaatii, että sen täytyy päästä tarkastamaan Zaporižžjan ydinvoimalan tilanne. Järjestön mukaan sen on päästävä katsomaan, onko ydinvoimala turvallinen. Venäjän mukaan länsimaiden tulisi vaatia ydinvoimalan alueelle tulitaukoa eli taistelujen keskeyttämistä.
Yhdysvallat syyttää Venäjää siitä, että se käyttää ydinvoimalaa suojakilpenään. Yhdysvaltojen mukaan venäläiset sotilaat piilottelevat ydinvoimalan alueella. Ukraina ei voi hyökätä ydinvoimalan alueella olevia joukkoja vastaan. Venäjä syyttää Ukrainaan siitä, että se hyökkää ydinvoimalaa vastaan.
Zaporižžjan ydinvoimalan työntekijät kertoivat elokuussa Britannian yleisradioyhtiön BBC:n haastattelussa, että heitä uhkaillaan. Työntekijöiden mukaan venäläiset sotilaat vahtivat heitä aseiden kanssa. Työntekijöiden mukaan he pelkäävät ydinkatastrofia ja sitä, että heidät siepataan Venäjälle.
Zaporižžjan ydinvoimala on Euroopan suurin ydinvoimala. Ydinvoimala kuuluu Ukrainalle. Zaporižžjan ydinvoimala sijaitsee Enerhodarissa Etelä-Ukrainassa.
Sodan alussa Venäjä miehitti myös Tšernobylin ydinvoimalan. Venäjä joutui kuitenkin vetäytymään Tšernobylistä.