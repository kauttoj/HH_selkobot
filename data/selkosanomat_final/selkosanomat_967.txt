<title>Pohjois-Korea teki ydinkokeen</title>
<lead>Pohjois-Korea on tehnyt jälleen uuden ydinkokeen. Pohjois-Korean virallisen uutistoimiston mukaan se testasi vetypommia. Vetypommi voidaan asentaa mannertenvälisen ohjuksen kärkeen.</lead>
Pohjois-Korea on kehittänyt jo pitkään mannertenvälistä ohjusta, johon voidaan asentaa ydinpommi. Sunnuntaina Pohjois-Korean valtiollinen uutistoimisto KCNA uutisoi, että maa on kehittänyt vetypommin, jonka voi asentaa mannertenväliseen niin sanottuun ballistiseen ohjukseen. Kyseessä oli kuudes Pohjois-Korean tekemä ydinkoe.
Pohjois-Korean johtaja Kim Jong-un sanoo, että ohjus on valmistettu Pohjois-Koreassa. Kansainvälisten asiantuntijoiden mukaan on kuitenkin edelleen epäselvää, onko Pohjois-Korealla oikeasti toimivaa vetypommia.
Japanin ulkoministeri Taro Kono vahvistaa, että Pohjois-Korea teki sunnuntaiaamuna ydinkokeen. Konon mukaan asia varmistui ilmatieteen laitoksen havaintojen perusteella. Etelä-Korean armeijan mukaan Pohjois-Koreassa sattui voimakas järistys sunnuntaiaamuna. Etelä-Korean uutistoimiston Yonhapin mukaan järistys oli kymmenen kertaa voimakkaampi kuin Pohjois-Korean edellinen ydinkoe. Myös Kiina ilmoitti havainneensa voimakkaita järistyksiä Pohjois-Koreassa.
<subtitle>Turvallisuusneuvoston päätöksiä odotetaan</subtitle>
Pohjois-Korea laukaisi viime viikolla ohjuksen, joka lensi Japanin yli. YK:n turvallisuusneuvosto piti silloin hätäkokouksen. Kokous pidettiin suljetuin ovin, eikä sen päätöksiä ole julkistettu.
YK on asettanut Pohjois-Koreaa vastaan pakotteita jo seitsemän kertaa. Ne eivät ole vähentäneet Pohjois-Korean ohjuskokeita eivätkä saaneet sitä luopumaan ydinohjelmastaan. Pohjois-Korea testasi heinäkuussa ensimmäistä kertaa mannertenvälistä ohjusta. Koe onnistui. YK:n turvallisuusneuvosto kokoontui jälleen sunnuntaina pohtimaan Pohjois-Korean tiannetta.
Yhdysvaltojen presidentti Donald Trump sanoi elokuussa, että kaikki toimet Pohjois-Koreaa vastaan ovat mahdollisia. Trumpin mukaan Pohjois-Korean ongelmaa ei voi ratkaista enää pelkällä diplomatialla eli keskusteluilla. Kansainvälisten sotilasasiantuntijoiden mukaan sotilaallinen ratkaisu eli hyökkäys Pohjois-Koreaan ei kuitenkaan ole todennäköistä.
Trump sanoi sunnuntaina, että Yhdysvallat aikoo lopettaa kaiken kaupankäynnin niiden maiden kanssa, jotka ovat tekemisissä Pohjois-Korean kanssa. Suurin osa Pohjois-Korean ulkomaankaupasta tapahtuu Kiinan kanssa.
Kansainvälinen yhteisö on yhtä mieltä siitä, että pohjois-Korea on vakava uhka Japanille, Etelä-Korealle, Yhdysvalloille ja kaikille muille maailman maille. Eristäytynyt diktatuuri ei halua keskustella muiden maiden kanssa. Pohjois-Korea ei ole myöskään valmis noudattamaan kansainvälisen yhteisön sääntöjä.
Etelä-Korea laukaisi ohjuksen myöhään sunnuntaina. Ohjusharjoitus oli vastaus Pohjois-Korean ydinkokeeseen.
Lähde STT