<title>Suvaitsevainen perussuomalainen</title>
<lead>Kansanedustaja Arja Juvonen äänesti tasa-arvoisen avioliiton puolesta, vaikka hänen puolueensa vastusti sitä.</lead>
Arja Juvonen on perussuomalaisen puolueen kansanedustaja. Hänet valittiin toiselle kaudelle eduskuntaan kevään vaaleissa. Juvonen on ainoa perussuomalainen, joka äänesti tasa-arvoisen avioliittolain puolesta.
Olet työskennellyt yli 20 vuotta vanhustenhoitajana. Kuinka pahasti valtion säästöt koskevat tulevina vuosina ihmisiä, jotka ovat heikoimmassa asemassa yhteiskunnassa?
<quote>– Perussuomalaiset on nyt hallituspuolue.Hallituksen on tehtävä vaikeita päätöksiä. Tällaisista asioista säästäminen on aina vaikeaa. Siksi näissä säästöissä tarvitaan myös inhimillistä näkökulmaa.</quote>
<subtitle>Miten vanhustenhoito mielestäsi toimii Suomessa?</subtitle>
<quote>– Saan usein viestejä vanhustenhoidosta tavallisilta ihmisiltä ja entisiltä työkavereiltani. Vanhustenhoidossa on paljon parannettavaa, se on pakko myöntää. Etenkin kotisairaanhoidon tilanne on paikoin melko huono. Edellisen hallituksen linjana oli vähentää vanhusten asumista laitoksissa. Kotihoitoa ei kuitenkaan saatu parannettua. Ongelmana on,  että huonokuntoisilla ihmisillä ei ole ei ole kotona tarpeeksi hoitajia.</quote>
<quote>– Tarvitaan omaishoidon kehittämistä, tukea, koulutusta ja rahaa. Pitäisi myös kannustaa ihmisiä yrittäjyyteen ja perustamaan perhekotipaikkoja.</quote>
<subtitle>Pääsit eduskuntaan vuonna 2011. Milloin innostuit politiikasta?</subtitle>
<quote>– Olen kotoisin Kuopion maalaiskunnasta ja kävin samaa koulua kuin entinen pääministeri Jyrki Katainen. Lapsuudenkotini oli poliittisesti aktiivinen ja isäni oli mukana politiikassa. Hän kannusti minua politiikkaan nuoresta lähtien. Isäni mielestä asioita pystyi parantamaan vain omalla toiminnallaan. Poliittisen herätyksen koin vasta vuonna 2007. Silloin alkoi keskustelu hoitajien palkoista. Otin kantaa asiaan sanomalehtien yleisön- osastojen kirjoituksissa. Seuraavana vuonna minut valittiin Espoon kaupunginvaltuustoon.</quote>
<subtitle>Kansanedustajat työskentelevät valiokunnissa. Mitä niissä tehdään ja mihin valiokuntiin kuulut?</subtitle>
<quote>– Kuulun sosiaali- ja terveysvaliokuntaan sekä tarkastusvaliokuntaan. Valiokunnissa valmistellaan asioita, joista muokataan lakiesityksiä. Sosiaali- ja terveysvaliokunnassa valmistelemme esimerkiksi sosiaali- ja terveydenhuollon uudistusta eli sotea. Tarkastusvaliokunta tekee esimerkiksi kannanottoja virallisiin selontekoihin.</quote>
<subtitle>Mitkä ovat sinulle tärkeitä asioita?</subtitle>
<quote>– Rehellisyys ja inhimillisyys. Yritän asettua toisen ihmisen asemaan. Se on mielestäni lähtökohta kaikelle sille, kuinka elämässä toimitaan.</quote>
<subtitle>Mikä on perussuomalaisten arvojen ydin, mikä teitä yhdistää?</subtitle>
<quote>– Suomen kansa ja tavallisten ihmisten asiat. Perussuomalaiset on isänmaallinen puolue.</quote>
<subtitle>Äänestit tasa-arvoisen avioliiton puolesta, vaikka puolueesi vastusti sitä. Miksi?</subtitle>
<quote>– Homoseksuaaleille täytyy turvata avioliittolaissa samat oikeudet kuin heteroille. Siksi äänestin tasa-arvoisen avioliiton puolesta. Olen nähnyt, minkälaista kärsimystä voi aiheutua, jos ei uskalla kertoa sukupuolista suuntautumistaan.</quote>