<title>Paperilehti säilyy vielä pitkään</title>
<lead>Bengt Fredrikson on 8 Sidor -lehden uusi päätoimittaja. 8 Sidor on ruotsalainen sanomalehti, joka julkaisee uutisia selkokielellä.</lead>
Ruotsissa on oma viranomainen saavutettaville tiedotusvälineille (Myndigheten för tillgängliga medier). 8 Sidor on nykyään tämän viranomaisen osa.
8 Sidor on Pohjoismaiden vanhin selkokielinen sanomalehti. Se on ollut olemassa jo 30 vuotta. 8 Sidorin uutisia voi lukea ja kuunnella monella tavalla.
<subtitle>Kuinka monella eri tavalla?</subtitle>
<quote>‑ Julkaisemme tietysti paperilehteä kerran viikossa. Paperilehteä voi myös kuunnella. Sen voi tilata CD-levynä tai ladata MP3-tiedostona internetistä. Lehti on saatavilla myös verkossa pdf-versiona. Lisäksi 8 Sidor tulee puhuttuna lehtenä näkövammaisille. Ja nyt lehti julkaistaan myös pistekirjoituksena.</quote>
<quote>– Teemme selkokielisiä uutisia joka arkipäivä. Julkaisemme ne 8 Sidorin verkkosivuilla. Uutisia voi myös kuunnella verkossa. ”Alla väljare” -sivuilla (suomeksi ”Kaikki äänestäjät”) julkaisemme poliittisia uutisia ja taustatietoa.</quote>
<subtitle>Ketkä lukevat 8 Sidor -lehteä?</subtitle>
<quote>– Meillä on monenlaisia lukijoita. Kehitysvammaiset on yksi ryhmä, mutta 8 Sidoria luetaan myös monissa kouluissa. Maahanmuuttajat on myös tärkeä ryhmä. 8 Sidor on lehti aikuisille.</quote>
<subtitle>Kuinka moni lukee 8 Sidor -lehteä?</subtitle>
<quote>– Lehden painosmäärä supistuu, kuten monilla muilla sanomalehdillä nykyään. Tilaajien määrä siis vähenee. Mutta en usko, että meillä on vähemmän lukijoita kuin ennen. Ihmiset löytävät meidät yhä useammin verkosta. He lukevat juttujamme siellä. Viime vuonna 8 Sidorin verkkosivuilla käytiin yli miljoona kertaa.</quote>
<subtitle>Säilyykö paperinen sanomalehti tulevaisuudessa?</subtitle>
<quote>– Kyllä. Luulen, että 8 Sidorin paperilehti on olemassa vielä pitkään. Sanomalehteä on helppo lukea paperilta. Sitä voi lukea yhdessä. On helpompi lukea paperilla kuin ruudulla. Paperilehteä on yksinkertaisesti helpompi käyttää. Ja sen edistäminen on meidän tehtävämme.</quote>
<subtitle>Onko teillä paljon kontakteja lukijoihin?</subtitle>
<quote>– Meillä on kommenttikenttä, jota on helppo käyttää. Siellä lukijat voivat kommentoida artikkeleita. Joskus syntyy keskustelua ja kommentointia. 8 Sidor on myös Facebookissa. Joskus lukijat lähettävät meille kirjeitä.</quote>
<subtitle>Millaisia artikkeleita teet itse mieluiten?</subtitle>
<quote>– Haluan tehdä taustajuttuja. On hauskaa selittää, kuinka ja miksi jotakin on tapahtunut. Tavalliset lehdet eivät aina tee sitä.</quote>
<subtitle>Onko sinulla tulevaisuuden haaveita 8 Sidorille?</subtitle>
<quote>– Toivottavasti 8 Sidor on lukijoille ilmainen tulevaisuudessa. Lukijat eivät valita, mutta 850 kruunua (90 euroa) vuodessa on melko paljon rahaa monille. 8 Sidor on tärkeä demokratian toiminnan kannalta. Kaikilla on oikeus lukea uutisia ja saada tietoa. Siksi sen pitäisi ehkä olla ilmainen.</quote>
<subtitle>Mikä on hauskinta 8 Sidorissa työpaikkana?</subtitle>
<quote>– Koska 8 Sidor on uutislehti, emme todellakaan tiedä, mitä tapahtuu työpäivän aikana. Se voi olla stressaavaa ja turhauttavaa. Mutta se on myös hauskaa. Koskaan ei ole tylsää. Kirjoitamme hyvin erilaisista asioista. Siksi opimme paljon. Olen aika hyvä tietokilpailuissa, sanoo Bengt ja nauraa.</quote>