<title>Hyvää käsintehtyä leipää</title>
<lead>Suomen kaupunkeihin on perustettu viime aikoina pieniä leipomoja. Niitä kutsutaan usein käsityöläisleipomoiksi. Leipomo Gryn on turkulaisten suosikkeja. Leipuri Janne Juusola ottaa uunista pellin, jolla on kauniisti paahtuneita maalaisleipiä. Leipomo Gryniin leviää herkullinen tuoksu.</lead>
<quote>– Leipurin työ on hienoa. Leipä on ihmisille niin tärkeä juttu. Tunnen, että olen tekemisissä elämän perusasioiden kanssa, Janne miettii. Hän pitää myös siitä, että saa tehdä käsillään jotain käytännöllistä.</quote>
Mutta ihan aina leipuria ei kuitenkaan hymyilytä:
<quote>– Juhlapyhinä ihmiset ostavat paljon leipiä ja leivonnaisia. Silloin joudun heräämään töihin jo hyvin aikaisin, vaikkapa kolmelta aamulla. Silloin voi aluksi vähän väsyttää. Mutta oikeastaan on myös ihan kivaa olla hereillä, kun muut vielä nukkuvat.</quote>
<subtitle>Taikina kohotetaan juuren avulla</subtitle>
Turkulainen leipomo Gryn on pieni käsityöläisleipomo. Jannen lisäksi leipomossa työskentelee hänen vaimonsa Tuija Juusola ja viisi muuta henkilöä.
Grynissä leivät leivotaan juureen. Tämä tarkoittaa sitä, että leipomisessa ei käytetä tavallista leivinhiivaa, vaan taikinajuurta. Taikinajuuressa on villihiivoja ja bakteereja, jotka kohottavat taikinaa.
Juureen leipominen on perinteinen tapa leipoa. Se on hitaampaa ja vaikeampaa kuin leipominen hiivan kanssa. Taikinan pitää esimerkiksi kohota yön yli ennen leipomista.
<quote>– Minun mielestäni juureen leivottu leipä maistuu paljon paremmalta kuin leipä, missä on käytetty hiivaa, Janne huomauttaa.</quote>
<quote>– Juureen leivotun leivän kuori on myös rapeampi kuin hiivalla leivotun leivän. Ja leivän rakenne on muutenkin erilainen. Se on sitkoisempi, hän lisää.</quote>
<subtitle>Luomujauhoja lähialueelta</subtitle>
Suomeen on perustettu viime vuosina monia muitakin Leipomo Grynin kaltaisia pieniä käsityöläisleipomoja.
<quote>– Ruuan arvostus on noussut. Ihmiset haluavat syödä hyvää leipää, joka on tehty käsin ja korkealuokkaisista raaka-aineista, Tuija Juusola huomauttaa.</quote>
Grynissä käytetään vain luomujauhoja. Ne ovat peräisin lähialueen luomumyllystä. Siellä jauhot jauhetaan viljasta perinteisellä tavalla myllynkiven avulla.
<quote>– Käytämme tuotteissamme vain taikinajuurta, vettä ja jauhoja. Emme käytä mitään lisäaineita, Tuija kertoo.</quote>
<subtitle>Kotonakin leivotaan</subtitle>
Monet suomalaiset leipovat myös kotona. Leipomisinnostuksesta kertoo sekin, että televisiosta tulee nykyään paljon erilaisia leipomisohjelmia.
Olisiko alan ammattilaisella neuvoja, miten ensikertalainen onnistuisi leipomisessa? – Kannattaa ostaa mahdollisimman hyviä, tuoreita jauhoja, Janne vinkkaa.
<quote>– Aloittelijan kannattaa myös seurata tarkkaa ohjeita. Ei ole väliä, vaikka ensimmäisellä kerralla ei onnistuisi. Sitten kun on jo vähän kokemusta, niin voi alkaa kokeilla myös omia reseptejä, hän lisää.</quote>