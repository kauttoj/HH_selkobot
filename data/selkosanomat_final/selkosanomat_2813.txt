<title>Turkki haluaa Suomen Naton jäseneksi</title>
<lead>Turkin presidentti Recep Tayyip Erdoğan sanoo, että Turkki voi hyväksyä Suomen hakemuksen Naton jäseneksi.</lead>
Turkin presidentti Recep Tayyip Erdoğan piti sunnuntaina puheen, joka esitettiin Turkin televisiossa. Presidentti Erdoğan sanoi, että Turkki voi hyväksyä Suomen hakemuksen Natoon. Erdoğan muistutti, että Suomi ei saa tehdä samoja virheitä kuin Ruotsi.
Presidentti Erdoğanin puhe aiheuttaa hämmennystä. Suomi ja Ruotsi hakevat Naton jäseniksi samaan aikaan. Pelkkä Suomen hyväksymisestä puhuminen antaa ymmärtää, että Turkki ei hyväksy Ruotsia Naton jäseneksi.
Turkin ulkoministeri Mevlut Cavusoglu sanoi maanantaina, että Suomen ja Ruotsin hakemukset Naton jäseniksi voidaan käsitellä erikseen.
Erdoğanin puheet ovat suuri uutinen Ruotsissa. Puheet aiheuttavat paljon keskustelua Ruotsissa ja Suomessa. Ruotsin pääministeri Ulf Kristersson sanoo, että Ruotsille on tärkeä asia päästä Naton jäseneksi yhtä aikaa Suomen kanssa.
Suomen presidentti Sauli Niinistö oli maanantaina yhteydessä Turkkiin. Niinistön mukaan Suomi ja Ruotsi hakevat edelleen Naton jäseniksi yhdessä.
Suomen ulkoministeri Pekka Haavisto uskoo, että Suomi ja Ruotsi pääsevät Naton jäseniksi kesäkuussa. Naton seuraava huippukokous eli Nato-maiden suuri kokoontuminen järjestetään heinäkuussa Liettuan pääkaupungissa Vilnassa.
Eduskunnan ulkoasianvaliokunnan puheenjohtaja Jussi Halla-aho sanoo, että Suomi ei ole sitoutunut siihen, että se odottaa Ruotsia. Halla-ahon mukaan Suomen täytyy päättää itse siitä, millaisia päätöksiä Suomi tekee.
Ulkopoliittisen instituutin johtaja Mika Aaltola sanoo, että Suomen olisi ehkä järkevää hyväksyä Naton jäsenyys myös ilman Ruotsia. Suomi voisi auttaa Ruotsia sen jälkeen, jos Suomi olisi Naton jäsen.
<subtitle>Muslimimaissa on mielenosoituksia Ruotsia vastaan</subtitle>
Turkkilaiset ja presidentti Erdoğan ovat loukkaantuneet Ruotsille. Syynä on se, että äärioikeistolainen poliitikko poltti Koraanin Ruotsissa. Koraani on muslimien pyhä kirja. Aiemmin tammikuussa Tukholmassa ripustettiin roikkumaan nukke, joka roikkui väärinpäin. Nukke esitti Turkin presidenttiä Erdoğania.
Turkissa ja monissa muissa islamilaisissa maissa on järjestetty suuria mielenosoituksia, joissa on esimerkiksi poltettu Ruotsin lippuja.
Suomen pääministeri Sanna Marin matkustaa vierailulle Ruotsiin torstaina. Marin tapaa Ruotsin pääministerin Ulf Kristerssonin.
Suomi ja Ruotsi pääsevät puolustusliitto Naton jäseniksi sen jälkeen, kun kaikki Nato-maat hyväksyvät hakemukset. 28 Naton jäsenmaata on jo hyväksynyt Suomen ja Ruotsin hakemukset. Unkari ja Turkki eivät ole hyväksyneet hakemuksia.
Turkissa järjestetään vaalit 14. toukokuuta. Vaaleissa valitaan Turkin parlamentti ja presidentti.