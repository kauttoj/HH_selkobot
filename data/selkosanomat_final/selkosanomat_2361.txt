<title>Arkeologi tutkii menneisyyttä</title>
<lead>Arkeologisten kaivausten löydöt kertovat, minkälaista elämä oli kauan sitten.</lead>
Arkeologi Rauli Aalto lapioi varovaisesti. Maan alta on paljastunut vanha, 1600-luvulla rakennettu tiiliseinä.
<quote>– Tässä on sijainnut kellariravintola, jota on pitänyt skotlantilainen pariskunta.</quote>
Seuraamme kaivauksia Turun jokirannassa, Aboa Vetus Ars Nova -museon pihalla. – Arkeologi tutkii mennyttä aikaa. Apuna ovat maan alta löytyvät vanhat esineet, luut ja kasvit. Löydöt antavat tietoa siitä, millaista elämä oli ennen.
Historiasta antavat tietoa myös vanhat kirjoitukset, asiakirjat ja tutkimukset.
<quote>– Kirjoitettua tietoa ei ole kuitenkaan aina saatavilla, Aalto huomauttaa.</quote>
<subtitle>Hyppäys suurvalta-aikaan</subtitle>
Kaivauksen äärellä on mielenkiintoista pohtia elämää Turussa 1600-luvulla.
<quote>– Turku oli jo tuolloin hyvin kansainvälinen kaupunki, se näkyi varmasti tässäkin ravintolassa. Jokirannassa oli paljon laivoja, niitä tuli esimerkiksi Saksasta.</quote>
Suomi kuului 1600-luvulla Ruotsiin. Ruotsi oli suurvalta, joka valloitti alueita muun muassa Puolasta. Turku oli koko valtakunnan merkittävimpiä kaupunkeja.
<quote>– Täällä Turun jokirannassa asui kaupungin parempaa väkeä, muun muassa kauppiaita. Kaikilla oli kotieläimiä. Pihoilla ja kaduilla näkyi kanoja, vuohia ja sikoja.</quote>
<subtitle>Turku on arkeologin aarreaitta</subtitle>
Museon pihan kaivauksissa on löytynyt vanhoja rautanauloja, astioiden kappaleita ja luita.
Kun Aalto oli tekemässä Turun kauppatorilla kaivauksia, hän löysi sieltä vanhan tykinkuulan.
<quote>– Hienoja löytöjä ovat myös esimerkiksi vanhat tupakkapiiput. Ne saattavat olla hyvin koristeellisia.</quote>
<quote>– Turku on maamme vanhin kaupunki. Missä tahansa kaivaa, voi löytää jotain mielenkiintoista.</quote>
<subtitle>Indiana Jones on hyvää viihdettä</subtitle>
Elokuvista tuttu Indiana Jones on arkeologi. Hän löytää viidakoista kadonneita temppeleitä ja satumaisia aarteita. Indiana Jones taistelee myös rikollisia vastaan. Lisäksi häntä vaanivat koko ajan myrkylliset käärmeet ja hämähäkit.
<quote>– Indiana Jones -elokuvat ovat hyvää viihdettä. Arkeologin työstä ne eivät kuitenkaan anna totuudenmukaista kuvaa.</quote>
Indiana Jonesin vakiotyökalu on iso ruoska, jota hän käyttää taisteluissaan. Aallon työkaluja ovat lapio ja pieni muurarinlasta.
<quote>– Tärkeitä työkaluja on myös kamera. Kaikki löydöt kuvataan. Laitamme tarkasti ylös tiedot, mistä esine on löytynyt.</quote>
<subtitle>Arkeologin työ on kiehtovaa</subtitle>
Rauli Aallon mielestä arkeologin työ on hyvin kiehtovaa.
<quote>– On jännittävää yrittää tehdä päätelmiä pienistä tiedon murusista.</quote>
Lopuksi käy ilmi, että Aallolla on sittenkin myös samoja välineitä kuin Indiana Jonesilla.
<quote>– Kaverini oli vitsikäs. Hän toi minulle kerran lahjaksi ruoskan, lierihatun ja leikkirevolverin. Ne ovat kesämökilläni, Aalto naurahtaa.</quote>