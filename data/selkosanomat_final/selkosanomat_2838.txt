<title>Palomies eli pelastaja auttaa monissa tilanteissa</title>
<lead>Sari Rautiala on vuoden palomies. Hänen mukaansa nainen pärjää palomiehenä yhtä hyvin kuin mies.</lead>
Suomen Pelastusalan keskusjärjestö valitsi Sari Rautialan äskettäin vuoden palomieheksi. Hän on tehnyt pitkän uransa aikana palomiestyötä tunnetuksi.
Monilla pelastuslaitoksilla käytetään nykyään sanan palomies sijasta sanaa pelastaja. Rautiala itse haluaa käyttää kuitenkin sanaa palomies.
Kun Sari Rautiala valmistui palomieheksi vuonna 1995, hän oli Suomessa ensimmäinen nainen alalla.
<quote>– Minut on otettu hyvin vastaan. Aluksi naisen selviämistä palomiehenä saatettiin ihmetellä, mutta viime aikoina ihmettelyjä ei enää ole tullut, Rautiala kertoo.</quote>
Palomiehen työssä tarvitaan hyvää fyysistä kuntoa.
<quote>– Miehet ovat luonnostaan vahvempia kuin naiset. Olen treenannut ja harrastanut liikuntaa niin paljon, että kuntovaatimukset täyttyvät.</quote>
Nykyään Suomessa toimii noin kymmenen naista palomiehenä. Rautiala työskentelee palomiehenä Vantaalla, Keski-Uudenmaan pelastuslaitoksella.
<subtitle>Tehtäviä harjoitellaan usein</subtitle>
Sari Rautiala on ollut pitkän uransa aikana sammuttamassa lukuisia tulipaloja.
<quote>– Palomiehet toimivat yhdessä ryhmänä. Minä esimerkiksi murran palavan asunnon oven auki, ja toinen työkaverini on valmiina suihkuttamassa vettä liekkeihin. Kolmas palomies lähtee puolestaan etsimään, onko asunnossa ihmisiä, Rautiala kertoo.</quote>
Palomiehen työ on vaarallista. Tulipaloissa riskinä ovat esimerkiksi ilmaan vapautuvat myrkylliset kemikaalit.
<quote>– Riskit pyritään pitämään mahdollisimman pieninä. Toiminta suunnitellaan tarkkaan etukäteen. Harjoittelemme pelastustilanteita usein. Käytämme tietenkin myös tarpeellisia suojavälineitä.</quote>
<subtitle>Apuna liikenneonnettomuuksissa ja tulvissa</subtitle>
Tulipalojen sammuttamisen lisäksi palomiehillä on paljon muitakin tehtäviä.
<quote>– Autamme usein esimerkiksi liikenneonnettomuuksissa. Palomiehet voivat irrottaa autoon kiinni jääneen ihmisen. Siivoamme myös onnettomuuspaikkoja, jotta liikenne tiellä voi jatkua, Rautiala sanoo.</quote>
Palomiehet auttavat usein myös tulvissa, joita rankkasateet aiheuttavat. He voivat esimerkiksi pumpata vettä pois teiltä. Palomiehet auttavat myös sairaskuljetuksissa. Lisäksi he auttavat pulaan joutuneita koti- ja villieläimiä.
<quote>– Olen tietenkin ollut hakemassa kissaa pois puusta. Mutta lisäksi olen ollut vetämässä koiraa pois ojan putkesta, nostanut hevosta ojasta sekä irrottanut roskikseen kiinni jääneen oravan Rautiala kertoo.</quote>
<subtitle>Työtä, jolla on merkitys</subtitle>
Vaikka palomiehen työ on toisinaan rankkaa, se on Rautialan mielestä erittäin antoisaa.
<quote>– Jokainen päivä on erilainen. On hienoa auttaa muita ihmisiä yhdessä toisten kanssa.</quote>
Rautiala mainitsee, että mieleen ovat jääneet ne hetket, jolloin palomiehet ovat elvyttäneet tajuttoman henkilön. On hienoa onnistua pelastamaan ihminen, joka on ollut vaarassa menehtyä.
Myös Sarin aviomies toimii palomiehenä.
<quote>– Siitä on ollut apua meille kummallekin. Toiselle on helppo kertoa työpäivän asioista, kun tämä on samalla alalla.</quote>
<subtitle>Uudenlaisia ongelmia työssä</subtitle>
Viime vuosina palomiehen työhön on tullut myös ikäviä uusia riskejä.
<quote>– Joissakin asunnoissa vastassa voi olla ihmisiä, joilla on aseita tai räjähdysaineita. He ovat voineet myös rakentaa asuntoon ansoja, Rautiala kertoo.</quote>
Ihmiset eivät tällöin ymmärrä, että palomiehet ovat paikalla heitä auttamassa.
<quote>– Kun ihmiset käyttäytyvät sekavasti ja väkivaltaisesti, syynä ovat yleensä huumeet, Rautiala sanoo.</quote>
<subtitle>Tulipaloja voi ehkäistä</subtitle>
Sari Rautiala muistuttaa, että tulipaloja voi ehkäistä.
Jokaisessa kodissa pitää olla toimiva palovaroitin tai mielellään useampi. Palovaroitin hälyttää, jos asunnossa on savua.
Sammutuspeite on hyvä apuväline, jos esimerkiksi rasva kattilassa syttyy tuleen. Kun sammutuspeite levitetään kattilan päälle, liekit eivät saa happea ja palo sammuu.
Tärkeää on myös huolellisuus. Esimerkiksi kynttilöitä ei saa jättää palamaan ilman valvontaa. Myös sähkölaitteet voivat syttyä palamaan, jos niihin tulee vika. Esimerkiksi pesukonetta ei kannata jättää päälle, kun lähtee käymään ulkona.
Tärkeää on myös, että saunaa ei käytetä varastona. Saunassa ei saa myöskään kuivattaa pyykkiä.
<quote>– Saunassa vaarana on, että jotain putoaa kiukaalle. Siksi siellä syttyy helposti tulipaloja.</quote>