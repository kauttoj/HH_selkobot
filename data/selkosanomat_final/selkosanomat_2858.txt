<title>Alinasta tulee pelastuskoira</title>
<lead>Alina on pian kaksivuotias koira. Se on rodultaan hovawart. Alina opettelee pelastuskoiraksi.</lead>
Pelastuskoirakoulutuksen aikana Alina opettelee etsimään ihmisiä ja ilmoittamaan, kun löytää heidät. Alinasta tulee pelastuskoira, kun se pääsee läpi kaikista koulutuksen kokeista.
<quote>– Pelastuskoirat etsivät kadonneita ihmisiä Suomessa yleensä maastossa ja taajamissa. Vesialueilla ja tuhoutuneissa rakennuksissa etsintöjä tehdään täällä vähemmän, Alinan omistaja Satu Vertainen kertoo.</quote>
Satu Vertainen on koiranohjaaja ja koiraterapeutti. Hän on ollut 23 vuoden ajan mukana Vapepan eli Vapaaehtoisen pelastuspalvelun toiminnassa. Vapepa on verkosto, johon kuuluu yli 50 järjestöä ja yhteistyökumppania. Myös pelastuskoirat ovat yksi osa Vapepan toimintaa. Verkosto auttaa viranomaisia onnettomuuksissa ja muissa kriisitilanteissa.
<quote>– Vapepan etsijät lähtevät mukaan etsintöihin, kun viranomainen eli esimerkiksi poliisi kutsuu heidät mukaan, Vertainen selventää.</quote>
<subtitle>Pelastuskoiran koulutus kestää neljä vuotta</subtitle>
Suomessa on kaksi järjestöä, jotka kouluttavat pelastuskoiria. Nämä järjestöt ovat Suomen Palveluskoiraliitto ja Suomen Pelastuskoiraliitto.
<quote>– Koulutus on pitkä ja tiivis. Harjoituksia pitää tehdä noin kaksi kertaa viikossa. Harjoitusten lisäksi koira tutustuu erilaisiin ympäristöihin päivittäin, Vertainen kertoo.</quote>
<subtitle>Pelastuskoirat opettelevat hakua ja jälkeä</subtitle>
<quote>–Ennen loppukokeita pelastuskoiran täytyy osata kaksi eri etsintätapaa. Nämä etsintätavat ovat haku ja jälki, Vertainen sanoo.</quote>
Haku tarkoittaa sitä, että koira haistelee ilmaa ja etsii kadonneen ihmisen hajua. Tätä tapaa käytetään etsinnöissä maastossa tai merellä ja järvillä.
Jälki tarkoittaa, että koira seuraa hajua, joka on jäänyt ihmisestä maahan.
<subtitle>Miten koira kertoo, että on löytänyt kadonneen?</subtitle>
Pelastuskoiralle voidaan opettaa eri tapoja ilmaista eli kertoa löydöstään. Nämä tavat ovat haukkuilmaisu, rullailmaisu ja kertova ilmaisu.
Haukkuilmaisussa koira jää haukkumaan löytyneen ihmisen luokse. Ohjaaja tulee koiran luokse, kun hän kuulee sen haukun.
Alina harjoittelee rullailmaisua. Rullailmaisussa koira ottaa suuhunsa ilmaisurullan, kun se löytää kadonneen ihmisen. Rulla roikkuu koiran kaulassa
<quote>–Kun koira tulee ohjaajan luo rulla suussaan, ohjaaja kiinnittää koiran liinaan eli pitkään hihnaan. Sen jälkeen koira opastaa ohjaajan löytyneen ihmisen luokse.</quote>
Kertovassa ilmaisussa koira kertoo löydöstään jollakin muulla tavalla. Ohjaaja on opettanut sen esimerkiksi hyppäämään ohjaajaa vasten tai haukkumaan ohjaajan vieressä.
<subtitle>Milloin pelastuskoira saa osallistua etsintöihin?</subtitle>
Ennen kuin koira pääsee mukaan oikeisiin etsintöihin, sen pitää vielä päästä läpi VIRTA-tarkastuksesta eli viranomaisen käyttöönottotarkastuksesta. VIRTA-tarkastuksessa on mukana tarkastaja ja yleensä myös poliisi. Tarkastuksessa koira ja hänen ohjaajansa näyttävät, että koira hallitsee etsimisen ja ilmaisun taidot.
Koira ja ohjaaja muodostavat työparin, jota kutsutaan koirakoksi. Kun koirakko on päässyt tarkastuksesta läpi, se pääsee mukaan oikeisiin etsintöihin.
<subtitle>Koira oppii palkitsemalla</subtitle>
<quote>– Koulutustapani perustuu positiiviseen eli myönteiseen vahvistamiseen. Koira palkitaan esimerkiksi herkkupalalla tai leikillä, kun se toimii oikein. Silloin treenit ovat mukavia ja koira jaksaa harjoitella, Satu Vertainen kertoo.</quote>
Pelastuskoira Alina on tänään harjoitellut tarpeeksi. Satu Vertainen antaa Alinalle sen lempilelun kiitokseksi hyvästä työstä. Alina tarttuu vetoleluun ja päivän viimeinen harjoitus päättyy yhteiseen, mukavaan leikkihetkeen.