<title>Presidentti Niinistö toivoo rauhaa</title>
<lead>Sauli Niinistö on ollut tasavallan presidentti pian 12 vuotta. Presidentti Niinistö pohtii haastattelussa, mikä hänelle on ollut tärkeää presidenttinä.</lead>
Sauli Niinistö valittiin presidentiksi ensimmäisen kerran vuonna 2012 ja toiselle kaudelle vuonna 2018. Etenkin Niinistön toisella kaudella maailmassa on tapahtunut suuria muutoksia. Muutokset ovat olleet arvaamattomia ja jopa pelottavia.
<quote>– Maailmassa on aaltoliikettä. Nyt olemme varmasti aika pohjalla. Haluan kuitenkin uskoa, että suunta voi muuttua paremmaksi, Niinistö sanoo.</quote>
Niinistön mukaan presidentillä ei ole tavallista työpäivää.
<quote>– Tavallista päivää ei ole. Tässä työssä täytyy olla koko ajan valppaana.</quote>
Tammikuussa 2024 Suomeen valitaan uusi presidentti. Niinistö kannustaa kaikkia suomalaisia äänestämään.
<quote>– Kaikissa vaaleissa kannattaa äänestää, jos haluaa ilmaista mielipiteensä. Presidentinvaalissa ratkaistaan, kuka johtaa ulkopolitiikkaa yhteis-toiminnassa hallituksen kanssa. Se on tärkeä vaali tänä päivänä.</quote>
<subtitle>Presidentti on arvojohtaja</subtitle>
Presidenttiä kutsutaan arvojohtajaksi. Presidentti Niinistön tärkeimmät arvot ovat luotettavuus ja vastuu muista ihmisistä.
Niinistö kokee Suomen entisistä presidenteistä läheisimmiksi erityisesti Risto Rytin ja Martti Ahtisaaren.
<quote>– Martti Ahtisaari oli ensimmäinen presidentti, jonka kanssa tein yhteistyötä puoluejohtajana ja ministerinä.</quote>
<quote>– Risto Rytin kokemukset puhuttelevat minua. Hän kantoi suuren vastuun Suomesta.</quote>
Risto Ryti oli Suomen presidentti toisen maailmansodan ja Suomen jatkosodan aikana. Hän uhrautui ja joutui vankilaan, jotta rauhansopimus Neuvostoliiton kanssa saatiin kirjoitettua.
Suomalaiset arvostavat Niinistön toimintaa presidenttinä. Niinistön arvostus on ollut pitkään hyvin korkealla.
<quote>– Totta kai se lämmittää. Toivon, että arvostus on ansaittua.</quote>
<subtitle>Luottamus ja kunnioitus auttavat</subtitle>
Niinistö näkee, että Suomen vahvuus on arvostus yhteiskuntaa kohtaan.
<quote>– Suomalaisten arvoihin kuuluvat edelleen luottamus, osaamisen kunnioittaminen ja naapurin auttaminen. Nämä ovat vahvuuksia.</quote>
<quote>– Kansainvälisesti kireä tilanne on suuri haaste. Myös taloudellinen kilpailu on maailmassa kovaa.</quote>
Suomessa poliittinen keskustelu on koventunut. Erityisesti nykyinen hallitus on ollut kiivaan keskustelun aiheena. Niinistö sanoo, että hänen mielestään Suomi ei kuitenkaan ole jakautunut.
<quote>– On paljon asioita, joista on erilaisia mielipiteitä. On hyvä, että keskustellaan, jopa kiivaasti. Toisten ihmisten kunnioittaminen pitää kuitenkin muistaa. Sillä tavalla selvitään myös jatkossa.</quote>
Huoli ympäristöstä ja taloudellisesta tilanteesta ovat jatkuvasti esillä. Tämä aiheuttaa ahdistusta, etenkin nuorissa. Niinistö muistuttaa, että myös myönteistä kehitystä tapahtuu.
<quote>– Ihmiskunta on taitava selviytyjä. Luotan, että meiltä löytyy kykyjä, jotka tiukan paikan tullen auttavat.</quote>
<quote>– Taloudessa korot, velkaantuminen ja inflaatio tuottavat suuria paineita. On tärkeä muistaa, että meillä valtio huolehtii perusturvasta. Sen pitäisi auttaa ihmisiä pahimman yli.</quote>
<subtitle>Suomi toimii rakentavasti</subtitle>
Eurooppa ja maailma ovat kokeneet suuria muutoksia. Niinistö sanoo, että Suomen täytyy seurata tilannetta tarkasti ja rauhallisesti.
<quote>– Suomi toimii kriiseissä rakentavasti. Muutoksia ja uhkia ei ole syytä pelätä meillä Suomessa. Niihin pitää kuitenkin varautua.</quote>
<quote>– Euroopan unioni eli EU on merkittävä toimija maailmanpolitiikassa, mutta se saisi olla vielä vahvempi.</quote>
Suomi liittyi Naton jäseneksi keväällä 2023. Niinistön mukaan Suomi on yhä Suomi, joka on jäsen Euroopan unionin lisäksi nyt myös Natossa.
<quote>– Nato lisää Suomen turvallisuutta. Me täytämme oman velvollisuutemme Natossa. Tärkeintä on kuitenkin se, että jatkamme Suomen perinnettä.</quote>
Suomen perinteellä Niinistö tarkoittaa esimerkiksi omaa vahvaa puolustusta ja kansainvälisen keskustelun tärkeyttä.
<quote>– Suomella on paljon yhteistyötä muiden maiden kanssa. Yhdysvallat on sen koon ja voiman vuoksi tärkeä.</quote>
Niinistö muistuttaa, että Venäjä on myös tulevaisuudessa Suomen naapurimaa. Se täytyy ottaa huomioon.
<quote>– Yhteydenpito Venäjän kanssa on nyt rajoitettu käytännön asioihin. Tulevaisuudessa naapurisuhde täytyy määritellä uudelleen. Tämä tapahtuu sen jälkeen, kun Ukrainan sota on ohi.</quote>
Jos Sauli Niinistö saisi muuttaa yhden asian maailmassa, hän valitsisi rauhan.
<quote>– Rauha valtioiden kesken ja luonnon kanssa.</quote>
<subtitle>Presidentti Niinistö selkokielestä</subtitle>
<quote>– Tiedon määrä lisääntyy koko ajan. Kaikkien meidän elämään vaikuttaa tieto ja sen oikea omaksuminen. On tärkeää, että asiat kerrotaan oikein ja selkeästi.</quote>