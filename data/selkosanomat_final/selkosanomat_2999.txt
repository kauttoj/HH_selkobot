<title>Kani on suloinen lemmikki</title>
<lead>Lemmikkikanit ovat suloisia. Ne tarvitsevat kuitenkin paljon tilaa ja virikkeitä. Kanien hoitaminen vaatii myös aikaa ja osaamista.</lead>
Oululainen Jenna Korsulainen aloitti kaniharrastuksen seitsemän vuotta sitten.
<quote>– Olin aina halunnut mustan kanin ja antaa sille nimen Lucifer. Toinen kanini sai nimen Freya. Nyt ne ovat jo kuolleet. Minulla on nykyään tyttökanit Lilith ja Hela, Korsulainen kertoo.</quote>
<subtitle>Kanirodut ovat erilaisia</subtitle>
Korsulainen nostaa Lilithin varovasti syliinsä. Pikkuinen ja pyöreä Lilith-kani on seitsemän vuotta vanha.
Isompi Hela-kani on neljävuotias. Ne eivät kuitenkaan pidä toisistaan ja asuvat eri huoneissa.
Kanirodut jaetaan ryhmiin koon ja karvanlaadun perusteella.
<quote>– Lilithin rotu on teddy-hermeliini. Se on toiseksi pienin kanirotu. Hela on rodultaan belgianjättikani. Belgianjätti on maailman suurin kanirotu. Se voi painaa jopa kymmenen kiloa, mutta se on luonteeltaan rauhallinen, Korsulainen kertoo.</quote>
Hela tarkkailee vierasta ja loikkaa välillä piiloon sängyn alle. Se tulee kuitenkin takaisin esille, kun Korsulainen rapistelee porkkanapussia. Vierasta on kuitenkin turvallisempaa tarkkailla vähän kauempaa.
<subtitle>Miten kani asuu?</subtitle>
Kani tarvitsee paljon tilaa. Pieni häkki on vain nukkumista, lepäämistä ja piiloutumista varten. Häkin lisäksi kanilla pitää olla mahdollisuus liikkua ja leikkiä isommassa tilassa. Kokonainen huone on kanille tarpeeksi suuri paikka asua.
Joitakin kanirotuja voi pitää kesällä ulkona, jos pihassa on tilaa aitaukselle. Aitauksen seinäverkko täytyy upottaa syvälle maahan, koska kanit tykkäävät kaivamisesta. Muuten kanit saattavat karata.
Sisäkanit voivat oppia kulkemaan ulkona valjaissa. Yhteinen lenkki pihalla nurmikolla voi olla kanille mukava päivän piristys.
Erilaiset tasot ja tunnelit auttavat kania liikkumaan monipuolisesti. Liikunnan lisäksi kani kaipaa haasteita aivoille. Kaneille kannattaakin antaa pureskeltavia leluja ja palloja, joiden sisälle on laitettu herkkuja. Herkkuja voi myös ripustaa korkealle, jotta kani joutuu välillä nousemaan takajaloilleen.
Kani on sosiaalinen eläin, joka kaipaa myös huomiota. Kani voi olla myös yksin kotona, kunhan sillä on riittävästi tilaa ja tekemistä. Kani on kuitenkin onnellisempi, jos sillä on seurana toinen kani.
<subtitle>Mitä kanit syövät ja juovat?</subtitle>
Kuiva heinä on kanien tärkein ruoka. Kanit saavat syödä heinää niin paljon kuin haluavat. Heinät ja lehtipuiden oksat kuluttavat sopivasti kanin hampaita, jotka voivat muuten kasvaa liian pitkiksi.
Osa kanin ruoasta saa olla tuoretta ruokaa. Porkkana ja monet muut vihannekset maistuvat kaneille.
<quote>– Joskus teen kaneilleni salaatin, jossa on monenlaisia vihanneksia, Korsulainen kertoo.</quote>
Heinän ja vihannesten lisäksi kanit syövät pellettejä eli kanien kuivaruokaa. Pellettejä saa antaa pienen annoksen päivässä.
Raikas vesi on kanin juoma. Vesi pitää vaihtaa joka päivä ja juomakuppi pestä samalla hyvin.
<subtitle>Kani on siisti eläin</subtitle>
Kani nuolee itse turkkinsa puhtaaksi. Turkki kannattaa kuitenkin välillä harjata, jos kanilla on pitkä karva. Myös kanin kynnet pitää leikata säännöllisesti, että ne eivät pääse liian pitkiksi.
Kanin vessa voi olla vaikka matala muovilaatikko, jonka pohjalla on kuivaa materiaalia. Esimerkiksi sahanpurut tai turve imevät hyvin kosteuden ja hajut.
<quote>– Hela osaa pissata ja kakata siististi vessalaatikkoon. Kaikki kanit eivät kuitenkaan ole yhtä siistejä kuin Hela, Korsulainen kertoo.</quote>
<subtitle>Kanit ovat arkoja eläimiä</subtitle>
Kovat äänet ja nopeat liikkeet voivat säikäyttää kanin. Yleensä se kuitenkin tottuu kodin normaaleihin ääniin. Kania täytyy myös käsitellä mahdollisimman rauhallisesti. Tämä pitää muistaa varsinkin silloin, kun lapset hoitavat kaneja ja leikkivät niiden kanssa.
Kanin on hyvä antaa itse näyttää, milloin sitä saa silittää ja milloin se haluaa olla rauhassa.
Myös Lilith pelkää aluksi vierasta. Kun tilanne rauhoittuu, Lilith antaa varovasti silittää pehmeää turkkiaan.
<subtitle>Aikuinen on vastuussa lemmikistä</subtitle>
Varsinkin lapset ihastuvat suloisiin kaneihin helposti. Aikuinen on kuitenkin vastuussa kanista ja sen hoidosta. Aikuisen pitää myös opettaa lapsille, miten kania saa nostaa ja kantaa.
<quote>– Jos kani sairastuu tai loukkaantuu, se pitää viedä eläinlääkäriin. Usein omistaja ei halua, että kani saa poikasia. Silloin kani pitää leikkauttaa. Leikkaus vähentää myös riskejä saada tiettyjä kasvaimia, Korsulainen kertoo.</quote>
Kani voi elää yli 10-vuotiaaksi, ja sen hoitaminen vaatii omistajalta sitoutumista, aikaa ja osaamista. Kun kani on hyvin hoidettu ja terve, sen touhuja on hauska seurata.
Lähteet: Suomen lemmikkikanit ry, Kaniinikasvattajat ry, Suomen eläinsuojeluliitto