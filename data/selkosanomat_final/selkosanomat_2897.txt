<title>Hallitus päätti suurista säästöistä</title>
<lead>Hallitus on päättänyt suurista säästöistä. Valtio säästää vuosina noin kolme miljardia euroa. Säästöt toteutetaan veronkorotuksina ja leikkauksina.</lead>
Hallitus päätti budjettiriihessä, että valtion menoissa säästetään vuosina 2025–2028 kolme miljardia euroa. Säästöt toteutetaan veronkorotuksina ja leikkauksina.
Suurin muutos on arvonlisäveron eli ALV:n korotus. Arvonlisäveroa korotetaan 24 prosentista 25,5 prosenttiin. Korotus näkyy tavaroiden ja palveluiden hinnassa. Tavarat ja palvelut kallistuvat. Esimerkiksi makeisten, suklaan, virvoitusjuomien ja tupakan hinta nousee. Myös kampaajalla käynti, bensiini  ja vaatteet maksavat enemmän.
Korotus ei koske lääkkeitä ja ruokaa. Ruuan arvonlisävero on edelleen 14 prosenttia.
<subtitle>Opiskelijoiden yleinen asumistuki loppuu</subtitle>
Opiskelijoiden yleinen asumistuki loppuu. Opiskelijoiden tuki muuttuu opintotuen asumislisäksi. Opiskelijajärjestöjen mukaan hallitus ei pitänyt lupaustaan. Kokoomus lupasi ennen eduskuntavaaleja, että se ei leikkaa opiskelijoilta.
Hallitus säästää myös ammatillisesta koulutuksesta. Hallitus leikkaa ammatillisesta koulutuksesta 100 miljoonaa euroa. Tulevaisuudessa toisen tutkinnon hankkiminen on vaikeaa. Hallitus päätti jo aiemmin, että se lopettaa aikuiskoulutustuen ja vuorotteluvapaan.
Hallitus korottaa suurten palkansaajien ja eläkeläisten verotusta. Pieniä eläkkeitä saavien ihmisten verotus ei kuitenkaan kiristy.
Terveydenhuollossa perushoidon eli esimerkiksi terveyskeskusten hoitotakuuta pidennetään kolmeen kuukauteen. Nykyisin hoitotakuu on 14 päivää. Vanhustenhoidossa ei tarvitse olla niin paljon hoitajia kuin aiemmin.
Hallitus leikkaa lisäksi kehitysyhteistyöstä ja kotouttamisesta.
<subtitle>Hallitus lopettaa Työkanavan</subtitle>
Hallitus päätti, että Työkanava lopetetaan. Hallituksen mukaan Työkanavan toiminta ei ole onnistunut riittävän hyvin.
Valtio omistaa Työkanavan. Työkanavan tarkoitus on työllistää työttömiä ja osatyökykyisiä ihmisiä. Yrityksen tarkoitus on antaa tukea osaamiselle ja lisätä työnsaannin mahdollisuuksia. Tarkoituksena on, että ihmiset jatkavat Työkanavasta avoimille työmarkkinoille.
Hallituksen mukaan se etsii osatyökykyisten työllistämiseen muita keinoja.
SDP:n kansanedustaja ja entinen työministeri Tuula Haatainen sanoo, että hallitus vaikeuttaa osatyökykyisten ja vammaisten ihmisten elämää.
<quote>–  Hallituksen linja on julma. Jokaisella ihmisellä on oikeus täysipäiväiseen työhön. Nyt hallitus leikkaa tuista, jotka ovat monille ihmisille erittäin tärkeitä. Tämä ei ole inhimillistä eli ihmisläheistä politiikkaa.</quote>
Tuula Haatainen oli työministerinä pääministeri Sanna Marinin hallituksessa. Marinin hallitus perusti Työkanavan.