<title>Yhdysvalloissa on paljon mellakoita</title>
<lead>Yhdysvalloissa on paljon väkivaltaisia mielenosoituksia. Mielenosoitukset alkovat sen jälkeen, kun poliisi surmasi pidätystilanteessa George Floydin.</lead>
George Floyd oli mustaihoinen mies, jonka poliisi pidätti Minneapolisissa 25. toukokuuta. Häntä epäiltiin rikoksesta. Poliisi kuristi Floydin pidätystilanteessa. Floyd oli aseeton ja hän pyysi poliisilta armoa. Silminnäkijä kuvasi teon puhelimensa videolle. Video levisi nopeasti sosiaalisessa mediassa eli somessa.
Poliisi myönsi nopeasti kuoleman. Neljä poliisia erotettiin heti. Yhdysvalloissa alkoi myös jälleen keskustelu siitä, että poliisi kohtelee mustaihoisia ihmisiä huonommin kuin valkoihoisia.
Tämän jälkeen alkoivat levottomuudet ja mielenosoitukset. Yhdysvaltain presidentti Donald Trump julkaisi viestipalvelu Twitterissä varoituksen, jossa hän uhkasi mellakoijia. Tämän jälkeen mielenosoitukset yltyivät väkivaltaisiksi.
<subtitle>Kansalliskaarti turvaa osavaltioita, ulkonaliikkumiskieltoja voimassa</subtitle>
Väkivaltaiset mielenosoitukset ovat jatkuneet Yhdysvalloissa viikon. Mielenosoittajat ovat tuhonneet paikkoja ja ryöstäneet kauppoja. Levottomuudet ovat levinneet kymmeniin kaupunkeihin. Ainakin neljä ihmistä on kuollut mellakoissa. Yli 4 000 mellakoijaa on pidätetty.
Esimerkiksi Minnesotan, Texasin ja Washingtonin osavaltiot ovat pyytäneet kansalliskaartin avuksi. Kymmenissä kaupungeissa on käytössä öisin ulkonaliikkumiskielto. Presidentti Donald Trumpin mukaan asevoimat ovat valmiina lopettamaan mellakat.
<subtitle>Trump vietiin turvaan</subtitle>
Mielenosoitukset levisivät viime viikonloppuna Washingtoniin ja Yhdysvaltain presidentin virka-asunnon eli Valkoisen talon edustalle. Mielenosoitukset alkoivat rauhallisesti Valkoisen talon edustalla Lafayetten puistossa. Ne kuitenkin muuttuivat väkivaltaisiksi myöhemmin.
Sunnuntai-iltana mielenosoittajat heittivät pulloja ja sytyttivät paloja. Poliisi ampui mielenosoitajia vesitykillä, kumiluodeilla ja kyynelkaasulla. Useita poliiseja haavoittui. Sanomalehti The New York Timesin mukaan presidentti Trump vietiin turvaan Valkoisen talon bunkkeriin maan alle.
<subtitle>Urheilutähdet arvostelevat mustien kohtelua</subtitle>
Useat huippu-urheilijat ovat arvostelleet julkisesti poliisin käyttämää väkivaltaa. Tenniksen grand slam -voittaja Naomi Osaka, entinen koripallotähti Michael Jordan, tennispelaaja Serena Williams ja englantilainen formula 1 -kuski Lewis Hamilton ovat arvostelleet tummaihoisten kohtelua Yhdysvalloissa.
Kuusinkertainen F1-maailmanmestari Hamilton sanoo, että hän tukee rauhallisia mielenosoituksia. Hamilton ei kuitenkaan hyväksy väkivaltaisia mellakoita.
Myös monet pop- ja rock-tähdet arvostelevat Yhdysvaltain rasismia ja poliisin käyttämää väkivaltaa. Esimerkiksi Guns N’ Rosesin Axl Rose ja Duff McKagan, System of a Downin Serj Tankian sekä Slipknotin Jay Weinberg sanovat, että eivät hyväksy väkivaltaa tai presidentti Trumpin toimia.
Lähteet HS, Yle