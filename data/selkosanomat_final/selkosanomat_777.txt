<title>Tubettajat ovat uusia julkkiksia</title>
<lead>Maria Veronica Verho on aivan tavallinen nuori nainen. Mutta hänen videonsa Youtubessa ovat suositumpia kuin Cheekin tai Robinin videot.</lead>
Verho käyttää Youtubessa nimeä Mariieveronica. Hänen Youtube-kanavallaan on 170 000 tilaajaa. Siis 170 000 ihmistä katsoo säännöllisesti hänen videoitaan.
<subtitle>Tavallinen arki kiinnostaa</subtitle>
Keitä katsojat ovat?
<quote>– He ovat 13–25-vuotiaita. Suurin osa heistä on tyttöjä tai naisia, Verho kertoo.</quote>
Entä miksi olet niin suosittu?
<quote>– Arki kiinnostaa, Verho tiivistää.</quote>
Nuoren naisen arki kiinnostaa Verhoa ja muita nuoria naisia. Mariieveronican videot kertovat juuri siitä. Verho tekee usein esimerkiksi myday-videoita. Niissä hän kertoo aivan tavallisen päivän tapahtumista.
<quote>– Kerron tarinoita omasta elämästä. Olen monille tytöille kuin isosisko.</quote>
Verho kutsuu itseään mieluummin videobloggaajaksi kuin tubettajaksi. Hän tekee blogeja, jotka hän toteuttaa videoina. Blogia voi kutsua päiväkirjaksi, jota tehdään internetiin.
<subtitle>Tubettajat tekevät yhteistyötä</subtitle>
Verho elää tuloilla, joita hän saa videoista. Hän on tehnyt yhteistyötä muutamien yritysten kanssa. Yhdellä videolla syötiin Fazerin karamelleja. Kun Verho maalasi videolla pyörää, hän käytti Tikkurilan maaleja.
Monet suositut tubettajat ovat mukana verkostoissa. Niitä ovat esimerkiksi Töttöröö, Splay ja United Screens. Ne huolehtivat tubettajien asioista ja sopivat esimerkiksi mainonnasta. Verho on mukana Töttöröössä.
<subtitle>Nuoret fanittavat tavallisia nuoria</subtitle>
Viime keväänä Taloustutkimus selvitti, ketkä ovat 13–17-vuotiaiden suosikkeja Youtubessa Suomessa. Verho on kolmanneksi suosituin.
<quote>– Se oli pysäyttävä hetki. Se oli tosi siistiä, Verho muistelee.</quote>
<quote>– Kyseessä on uusi fanittamisen muoto, kertoo viestinnän tutkija Janne Matikainen Helsingin yliopistosta.</quote>
Nyt fanitetaan tavallisia nuoria, jotka tubettavat. Kun suosio kasvaa, tubettajasta tulee julkkis. Hän pääsee julkisuuteen omalla työlllä, ei esimerkiksi levy-yhtiön avulla.
Tubettaminen on suosittua, koska verkkopalvelu Youtubea on helppo käyttää. On myös halpoja kameroita.
<quote>– Nuoret ovat tarttuneet tilaisuuteen, sanoo Matikainen.</quote>
<quote>–Yleisö on aktivoitunut. Tavalliset ihmiset tuottavat ja jakavat median sisältöjä. Ja ehkä nuoret tuottavat toisille nuorille kiinnostavinta sisältöä, Matikainen jatkaa.</quote>
Aiemmin meillä oli lehtiä, tv-kanavia ja elokuvia. Niiden lisäksi Youtubeen on syntynyt uusi julkisuuden alue. Se on nuorille tärkeä, mutta aikuisille vieras.
Tosin tubettaminen leviää nyt myös aikuisten keskuuteen. Esimerkiksi keski-ikäinen maakuntajohtaja Kari Häkämies tubettaa. Myös Suomen poliisi etsii henkilöitä, jotka tubettaisivat poliisin verkkosivuilla.