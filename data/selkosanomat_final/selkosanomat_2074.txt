<title>Marcus Rosenlund: ”Ilmastonmuutos on jo täällä”</title>
<lead>Marcus Rosenlund on tiedetoimittaja ja kirjailija. Monet hänen kirjoittamansa kirjat ja jutut käsittelevät ilmastonmuutosta.</lead>
Marcus Rosenlundin kirja Sää joka muutti maailmaa palkittiin Tiedonjulkistamisen valtionpalkinnolla syksyllä 2019. Rosenlundin kirjassa käsitellään ilmastonmuutosta. Rosenlund on tiedetoimittaja. Hän on työskennellyt Yleisradiossa eli Ylessä yli 20 vuotta.
Rosenlund on keskittynyt tekemään juttuja tieteestä. Hänen erikoisalaansa ovat ilmastonmuutos ja sää. Rosenlund pyrkii popularisoimaan eli kansantajuistamaan tieteelliset aiheensa. Sää joka muutti maailmaa -kirja kertoo siitä, kuinka erilaiset sään ilmiöt ja ajat ovat vaikuttaneet ihmiskuntaan ja kulttuureihin maapalolla.
<subtitle>Miten päättäjien tulisi toimia, jotta ilmastonmuutos saataisiin hidastettua?</subtitle>
<quote>– Päättäjien tulisi nopeuttaa fossiilisten polttoaineiden käytön lopettamista ja hiilidioksidipäästöjen vähentämistä maapallolla.</quote>
<quote>– Maapallo voi jopa huonommin kuin luulemme. Ilmastonmuutos on jo käynnissä maapallolla. Enää ei kannata keskustella ilmastonmuutoksen estämisestä. Elämme keskellä ilmastonmuutoksen aikaa, ja meidän on sopeuduttava siihen. Jos lopetamme hiilidioksidipäästöt nyt, myönteinen muutos näkyy vasta pitkän ajan kuluttua. Ilmasto muuttuu hitaasti.</quote>
<subtitle>Mitä meidän pitäisi tehdä?</subtitle>
<quote>– Meidän pitää leikata hiilidioksidipäästöjä paljon ja nopeasti. Tilanne muuttuu muuten liian vaikeaksi.</quote>
<subtitle>Miksi päätöksiä pitää tehdä juuri nyt?</subtitle>
<quote>– Niiden, jotka eivät usko ilmastonmuutokseen, tulisi miettiä seurauksia. Jos emme tee vaikeita päätöksiä nyt, meidän on tehtävä tulevaisuudessa entistä vaikeampia päätöksiä. Se voi tarkoittaa sitä, että tavallisilla ihmisillä ei ole enää niin paljon vapauksia oman elämänsä suhteen.</quote>
<subtitle>Millaisena näet tulevaisuuden?</subtitle>
<quote>– Suomessa syntyy aiempaa vähemmän lapsia. Yksi syy siihen on varmasti se, että tulevaisuus on niin epävarma. Ihmiset eivät uskalla hankkia lapsia. Vaikka tilanne on päästöjen suhteen vakava, on toivoa kutenkin olemassa.</quote>
<subtitle>Voidaanko ilmastonmuutos vielä pysäyttää?</subtitle>
<quote>– Periksi ei kannata antaa. Ihmiskunta on joutunut vaikeaan tilanteeseen omasta syystään. Nyt meidän on aika ratkaista ongelma.</quote>
<quote>– Myös vaikeat ongelmat voi ratkaista. Siihen tarvitaan rohkeita päätöksentekijöitä, jotka ovat valmiit sijoittamaan paljon rahaa ilmastonmuutoksen vastaisiin toimiin.</quote>
<quote>– Jos otamme käyttöön rahat, jotka suurvallat käyttävät aseisiin, pääsemme jo pitkälle. Niillä rahoilla kehitetään valtavasti ympäristöystävällistä teknologiaa.</quote>
<subtitle>Mitä tavallinen ihminen voi ilmastonmuutoksen estämiseksi?</subtitle>
<quote>– Lopeta sellaisten poliitikkojen äänestäminen, jotka kiistävät ilmastonmuutoksen. Ei auta mitään, jos teeskentelee, että mitään ongelmaa ei ole.</quote>
<quote>– Lopeta ruuan haaskaaminen. Ruuan hukkaan heittäminen lisää hiilidioksidipäästöjä.</quote>
<quote>– Ilmastonmuutos vaikuttaa elintapoihimme. Meidän ei kuitenkaan tarvitse palata takaisin kivikaudelle. Voimme säilyttää parhaat puolemme omasta elintavastamme. Emme kuitenkaan voi jatkossa matkustaa yhtä paljon kuin aiemmin. Lentomatkustus vähenee luultavasti. Lisääntynyt lentomatkustus on aiheuttanut osaltaan ilmastonmuutoksen nopeutumista maapallolla.</quote>
<subtitle>Miten voimme vaikuttaa ilmastonmuutokseen energian käytöllämme?</subtitle>
<quote>– Suhteemme energiaan on muututtava. Meidän on parannettava uusiutuvan energian hyötykäyttöä. Aurinkoenergia on jo käytössä, miksi emme hyödynnä sitä enemmän?</quote>
<quote>– Uskon, että muutos on tulossa. Suurin osa Euroopan hiilivoimasta on tappiollista. Sen hyötykäyttö ei ole enää kannattavaa.</quote>
<quote>– Osa ihmisistä ymmärtää sen, että tilanne maapallolla huononee, jos jatkamme entiseen malliin. He myös ymmärtävät, että menettävät rahaa, jos sijoittavat öljyyn, kaasuun ja hiileen. Tästä syystä osa ihmisistä sijoittaa jo uusiutuvaan energiaan, kuten aurinkovoimaan.</quote>
<quote>– Fossiilisen energian käyttö jatkuu vielä jonkin aikaa, mutta muutos tulee. Se tulee ehkä nopeammin kuin osaamme odottaa.</quote>
<subtitle>Miten koronavirus on vaikuttanut maailmaan?</subtitle>
<quote>– Koronavirus on vaikuttanut kahdella tavalla. Jotkut ihmiset eivät enää edes muista ilmastonmuutosta. Koronavirus on vienyt kaiken huomion. On myös ihmisiä, jotka näkevät koronassa mahdollisuuden uuteen alkuun. Siinä painotetaan kestäviä arvoja.</quote>
<quote>– Suhtautuminen lentämiseen on muuttunut. Halpojen lentolippujen aika on ehkä ohi. Maailma on ottanut digiloikan, jossa suuri osa yhteiskunnan toiminnoista voidaan tehdä etänä.</quote>
<subtitle>Osasitko odottaa tautia, joka pysäyttää koko maailman?</subtitle>
<quote>– Kyllä ja en. Osasin odottaa pandemiaa. Tutkijat ovat varoittaneet jo kauan, että sellainen tulee. En tietenkään arvannut, että se on koronavirus. Olisin veikannut  pandemiaa, joka johtuu influenssasta. Pandemia tarkoittaa, että tarttuva tauti on levinnyt koko maailmaan. Espanjantauti oli pandemia, joka johtui influenssasta, samoin sikainfluenssa.</quote>