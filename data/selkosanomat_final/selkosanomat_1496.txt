<title>Tietyöt kuuluvat kesään</title>
<lead>Suomessa tehdään kesäisin paljon tietöitä. Turun lähellä parannetaan kehätietä, joka ohittaa kaupungin. Iso pora irrottaa kalliosta kivenlohkareita. Tämän jälkeen lohkareet siirretään koneeseen, joka murskaa ne pienemmiksi.</lead>
Suomessa tehdään kesäisin paljon tietöitä. Turun lähellä parannetaan kehätietä, joka ohittaa kaupungin. Iso pora irrottaa kalliosta kivenlohkareita. Tämän jälkeen lohkareet siirretään koneeseen, joka murskaa ne pienemmiksi.
Seuraamme tienrakennusta Destian työnjohtajan, insinööri Henri Ilmosen kanssa Turun lähellä Littoisissa.
<quote>– Kalliota rikotaan, koska siitä kohtaa kulkee pian uusi tie, joka alittaa kehätien. Kalliosta syntynyt murske käytetään uuden tien pohjarakenteissa, Henri selittää.</quote>
Hän kertoo, että tien pohjan pitää olla hyvin tukeva. Siinä pitää olla monta erilaista kivikerrosta.
<quote>– Tien asfaltointi on viimeinen vaihe. Se sujuu yleensä nopeasti.</quote>
<subtitle>Monta asiaa pitää ottaa huomioon</subtitle>
Turun kehätien varressa tapahtuu myös paljon muuta. Kehätien yli rakennetaan esimerkiksi siltoja. Ne parantavat vilkkaan tien turvallisuutta. Kehätie myös muutetaan nelikaistaiseksi.
Rakennustöiden aikaan kehätie on koko ajan liikenteen käytössä. Sillä kulkee paljon autoja.
<quote>– Joudumme välillä ohjaamaan liikennettä sivuteitä pitkin ohitse. Kun kalliota räjäytetään, liikenne joudutaan pysäyttämään vähäksi aikaa kokonaan. Kaikki on suunniteltu tarkkaan.</quote>
<quote>– Tietöissä pitää huolehtia monista asioista, mutta työ on hyvin mielenkiintoista. Myös jokainen kohde on erilainen.</quote>
<subtitle>Automatiikkaa apuna</subtitle>
Vähän matkan päässä iso paalutuskone lyö maahan valtavia teräsbetonipaaluja. Paalujen varaan rakennetaan silta, joka ylittää tien.
Maahan on valettu myös betonilaattoja, joiden päälle rakennetaan sillalle kulkeva tie. Hieman sivummalla kaivinkone kaivaa pitkää ojaa. Ojan pohjalla kulkee tietoliikennekaapeli, joka otetaan pois tietyömaan alta.
Kaivinkoneen kuljettajalla Riku Lehdolla on apuna automatiikkaa. Ohjaamossa on näytöllä kartta, josta näkyy mistä ja kuinka syvältä kaivinkoneen pitää kaivaa.
<quote>– Automatiikka auttaa paljon. Työ on nopeampaa ja tarkempaa. En tarvitse enää paperisia karttoja, Riku kertoo.</quote>
<subtitle>Työtä turvallisen liikenteen puolesta</subtitle>
Työt Turun kehätiellä alkoivat pari kuukautta sitten ja valmistuvat muutaman vuoden kuluttua. Henri toivoo, että turvallisuuden takia autoilijat noudattavat tietyömaiden nopeusrajoituksia, vaikka tietyöt hidastavat vähän matkantekoa.
<quote>– Kannattaa muistaa, että teemme työtä turvallisen liikenteen puolesta.</quote>
Voiko teitä edes rakentaa talvella?
<quote>– Talvella voi tehdä jotain perustöitä, esimerkiksi kallioiden louhintaa, mutta ei asfaltointia. Kesällä tietöiden tekeminen on helpompaa ja nopeampaa, Henri Ilmonen kertoo.</quote>