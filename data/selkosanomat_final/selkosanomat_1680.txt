<title>Koira opettelee haistamaan syövän</title>
<lead>Espanjanvinttikoira Kössi on Susanna Paavilaisen hajukoira. Kössi opettelee tunnistamaan syövän hajumolekyylin hajua.</lead>
Hajuerottelu on koulutusmenetelmä. Siinä koiralle annetaan erilaisia hajunäytteitä. Näytteet asetetaan purkkeihin ja koira haistaa hajut purkeista. Koiraa opetetaan tunnistamaan määrätty haju muiden hajujen joukosta. Periaatteessa koira voi oppia tunnistamaan minkä tahansa hajun.
Hajuaisti on koiran tärkein aisti. Vanha koira voi menettää kuulo- ja näköaistin, mutta hajuaisti pysyy loppuun saakka. Hajujen avulla koira kommunikoi ja saa tietoa ympäristöstä.
Ihmisellä on viisi miljoonaa hajusolua. Koiralla hajusoluja on 220 miljoonaa. Koira voi havaita hyvin monenlaisia, heikkojakin hajuja. Se myös muistaa hajut hyvin vielä vuosien jälkeen.
<subtitle>Koirille järjestetään koulutuksia hajuista</subtitle>
Wise nose – Suomen hajuerottelu ry järjestää hajuerottelun koulutuksia. Yhdistyksen jäsenet ovat käyneet hajuerottelukoulutuksen yhdessä koiran kanssa.
Koirat tunnistavat mm. homeen, torakan, rotan, lutikan tai nimetyn ihmisen hajun. Nämä koirat voivat auttaa löytämään talosta tuholaisia, hometta tai esimerkiksi kadonneen ihmisen metsästä.
<subtitle>Koirat ovat apuna syövän tunnistamisessa</subtitle>
Wise nose -yhdistys on mukana tutkimuksessa, jossa koirien hajuerottelun avulla tutkitaan erilaisia sairauksia.
Tällä hetkellä koiria opetetaan tunnistamaan koirien nisäkasvain virtsasta. Ihmisiltä tutkitaan eturauhassyöpää. Tutkimusta tehdään yhdessä eri yliopistojen Yliopistollisen eläinsairaalan ja HUSin syöpäklinikan kanssa.
Koulutetut koirat ilmaisevat opetetun hajun erilaisista näytteistä. Näitä ovat veri, sylki, iho, virtsa ja seerumi. Nämä koirat, kuten Kössi, tunnistavat varhaisessa vaiheessa erilaisia sairauksia.
<quote>– Tulevaisuudessa toivomme, että saamme rintasyöpäseulonnoista näytteitä koirien koulutusta varten.</quote>
<quote>– Kun nainen menee rintasyöpäseulontaan, hän antaa virtsanäytteen. Koirat voisivat opetella löytämään syövän hajumolekyylin näiden näytteiden avulla, sanoo Susanna Paavilainen. Hän on Wise nose -yhdistyksen johtaja.</quote>
Näytteissä on hyvin paljon erilaisia hajuja, joiden joukosta koiran pitää löytää oikea haju. Jokaisella ihmisellä on oma ominaishaju. Myös jokaisella syövällä on oma ominaishaju. Siksi Kössiä koulutetaan koko ajan.
<subtitle>Apua myös muihin sairauksiin ja vanhusten hoitoon</subtitle>
Jo nyt tiedetään, että koirat tunnistavat diabeteksen ja epilepsian. Ne osaavat myös aavistaa kipukohtauksia tai liian alhaisen sokeritasapainon. Koirista voisi tulevaisuudessa olla apua myös borrelioosin ja kilpirauhasen vajaatoiminnan löytämisessä.
Koirat voivat myös auttaa vanhusten hoidossa. Koira voisi käydä palvelutalojen huoneissa tarkastuskäynnillä. Jos vanhuksella on kaikki hyvin, se painaa kojeen nappia. Kehitysmaissa koira voisi tunnistaa puhtaan veden.