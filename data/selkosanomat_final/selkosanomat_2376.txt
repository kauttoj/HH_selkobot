<title>Luhdan vaatteet näkyvät Tokion olympialaisissa</title>
<lead>Herra ja rouva Luhtanen alkoivat myydä vaatteita Lahden torilla yli sata vuotta sitten. Yritys toimii edelleen Lahdessa. Nykyisin sen nimi on Luhta.</lead>
Suomalaiset urheilijat käyttävät tänä kesänä olympialaisissa Luhdan vaatteita. Kesäolympialaiset järjestetään Japanin pääkaupungissa Tokiossa.
Vihtori Luhtanen eli yli sata vuotta sitten. Hän omisti hevosen ja kärryn. Koska hänellä oli hevonen ja kärry, hän sai kuljetettua kerralla paljon tavaraa. Tällä tavalla Luhtanen ansaitsi paljon rahaa.
Vihtori halusi kuitenkin käydä myös kauppaa. Hän halusi myydä. Vuonna 1907 Lahden kaupunki antoi hänelle luvan myydä vaatteita torilla. Vihtori ja hänen vaimonsa Jenny perustivat oman vaateliikkeen. Jenny ompeli, Vihtori myi.
Myynti sujui erinomaisesti. Luhtasen pariskunta palkkasi lisää työntekijöitä. Heillä oli töissä useita ompelijoita ja he ostivat lisää ompelukoneita. Lahden torin myyntipaikka ei enää riittänyt. Niinpä Vihtori perusti oman liikkeen. Se oli pieni vaatekauppa.
<subtitle>Sodat vaikeuttivat myös vaatekauppaa</subtitle>
Suomi kärsi paljon sodista. Ensimmäinen ja toinen maailmansota olivat vaikeita aikoja. Luhtasen perheen koti paloi. Kaikki miehet olivat sotimassa rintamalla.
Sodan aikana oli vaikeaa saada kangasta materiaaliksi vaatteisiin. Luhtaset yrittivät valmistaa vaatteita jopa paperista. Perhe kamppaili vaikeiden aikojen yli.
Kun Vihtorista ja Jennystä tuli vanhoja, heidän lapsensa jatkoivat liiketoimintaa. Jaakosta tuli Luhdan johtaja ja Matista tekninen johtaja.
<subtitle>Nuorisomuotia 1950-luvulla</subtitle>
1950-luvulla kaupankäynti sujui hyvin. Sota oli ohi, ja ihmiset ostivat paljon uusia vaatteita. Nuorisomuoti oli myös syntynyt.
Luhta alkoi valmistaa talvivaatteita. Jaakon poika Pekka aloitti työt perheyrityksessä. Pekka oli opiskellut mainosalaa. Mainoksissa lyhyt nimi näytti paremmalta. Niinpä V. Luhtanen vaihtui Luhtaan.
<subtitle>Luhta menestyy maailmalla</subtitle>
Luhdasta tuli suosittu vaatemerkki myös ulkomailla 1970- ja 1980-luvuilla. Monet kuuluisat urheilijat esiintyivät Luhdan mainoksissa. Luhdan vaatteita myytiin Britanniassa, Ranskassa ja Italiassa.
<subtitle>Lama-aika oli vaikea</subtitle>
1990-luku oli erittäin vaikeaa aikaa. Suomessa oli raskas lama. Rahat loppuivat, monet yritykset menivät konkurssiin ja ihmiset menettivät työpaikkansa ja jopa kotinsa. Myös Luhdalla oli suuria vaikeuksia.
Luhta selviytyi lopulta vaikeista ajoista. Yrityksen vaatteiden valmistus siirrettiin kuitenkin pois Suomesta. Vaatteiden valmistus ja ompelu on paljon halvempaa muualla kuin Suomessa. Luhdan vaatteet suunnitellaan kuitenkin edelleen Suomessa.
Luhdan nimi on nykyisin Luhta Sportswear Company. Nimi tarkoittaa Luhdan urheiluvaatteita. Monet Luhdan vaatteet sopivat ulkoiluun ja urheiluun.
Luhdan pääkonttori on edelleen Lahdessa.
Lähteet Suomen Tekstiili & Muoti ry, IS, FIM, Talouselämä
Tämä on Suomalainen design -sarjan osa 10. Sarja päättyy tähän. Voit lukea kaikki sarjan osan Selkosanomien verkkolehden arkistosta.