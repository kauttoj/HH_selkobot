<title>Sairaus muutti Kaj Kunnaksen elämän</title>
<lead>Urheilutoimittaja Kaj Kunnas sai neljä vuotta sitten aivoinfarktin. Sen jälkeen hän muutti elämäänsä.</lead>
Urheilutoimittaja Kaj Kunnas sai neljä vuotta sitten aivoinfarktin. Hän on edelleen yhtä iloinen ja myönteinen kuin aiemmin. Nykyisin Kunnas on myös kiitollinen.
<subtitle>Mitä tapahtui, kun sait kohtauksen?</subtitle>
<quote>– Oli aamu 24. toukokuuta vuonna 2016. Olin kotona kylpyhuoneessa valmiina lähtemään tapaamiseen. Yhtäkkiä oikeasta kädestäni katosi tunto. Päässäni tuntui lämmin virtaus. Peilistä näin, että poskeni roikkui. Ymmärsin, että olin saanut infarktin. Olin yksin kotona, joten kiirehdin naapuriin. En pystynyt puhumaan kunnolla, mutta hän ymmärsi asian. Hän soitti ambulanssin.</quote>
<quote>– Minulla oli infarkti, joka osui puhekeskukseen. Sain nopeasti apua ja hyvää hoitoa sairaalassa. Pystyn puhumaan ja liikuttamaan käsiäni ja jalkojani. Kannattaa soittaa heti hätäkeskuksen numeroon 112, jos tunto katoaa tai puhe alkaa sammaltaa. Jos kyseessä on infarkti, apua täytyy saada nopeasti. Silloin ei saa jäädä yksin kotiin!</quote>
<subtitle>Miksi sinä sait infarktin?</subtitle>
<quote>– En tiedä syytä. Olin täysin terve mies. Yksi syy voi olla stressi. Tein paljon töitä ja nukuin vähän.</quote>
<subtitle>Mitä sitten tapahtui?</subtitle>
<quote>– Puoli vuotta myöhemmin vaimoltani löydettiin rintasyöpä. Myös hän sai erinomaista hoitoa. Olemme tajunneet, että koskaan ei voi tietää, kuinka kauan elämä jatkuu. Olimme ajatelleet, että muutamme eläkkeellä Espanjaan. Nyt mietimme, että emme tiedä, pääsemmekkö eläkkeelle, Siksi päätimme, että muutamme elämämme heti.</quote>
<subtitle>Miltä elämäsi tuntuu nyt?</subtitle>
<quote>– Elän hyvää elämää. Lopetimme entiset päivätyömme, ja asumme nykyisin osan vuodesta Espanjassa. Teemme kyllä töitä, mutta vähemmän kuin aiemmin.Työskentelen edelleen toimittajana, mutta myös matkan- johtajana ja luennoitsijana. Lepäämme enemmän kuin ennen ja vietämme aikaa yhdessä.</quote>
<subtitle>Mistä löydät positiivista asennetta?</subtitle>
<quote>– Olen saanut niin paljon, että olen onnellinen ja kiitollinen. Sairastumiseni jälkeen sain maailman parasta hoitoa ja melkein ilmaiseksi. Olen saanut kasvaa maassa, jossa on puhdas luonto ja vesi. Olen saanut opiskella ja tehdä mielenkiintoista työtä. Olen saanut jopa tukea tuntemattomilta ihmisiltä.</quote>
<quote>– Olen ollut onnekas. Olen jälleen terve ja voin hyvin. Ajattelisin ehkä toisin, jos infarkti olisi aiheuttanut pysyviä vammoja.</quote>
<subtitle>Kuinka voi säilyttää myönteisyyden?</subtitle>
<quote>– Melkein aina on mahdollisuus valita. Voi kiittää tai olla kielteinen. Voi jatkaa tai antaa periksi. Myönteinen asenne on valinta. Kärsit itse, jos olet aina vihainen ja suhtaudut asioihin kielteisesti. Elämäni on parempaa kuin ennen infarktia. Valitan nykyisin harvoin mistään. Olen erittäin kiitollinen kaikesta.</quote>