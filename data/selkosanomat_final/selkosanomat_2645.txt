<title>Maailmassa on myös paljon hyvää</title>
<lead>Kriisipsykologi Eija Palosaaren mielestä on tärkeää, että järkyttävät sotauutiset eivät täytä elämäämme kokonaan. Vaikeina aikoina voimaa antavat toiset ihmiset ja arjen rutiinit.</lead>
<subtitle>Uutiset ovat täynnä ahdistavia ja pelottavia kuvia Ukrainan sodasta. Pitäisikö laittaa televisio kiinni, jotta itselle ei tule paha mieli?</subtitle>
<quote>– Television voi toki sulkea välillä. Kokonaan uutisten seuraamista ei kannata lopettaa. On hyvä tietää, mitä maailmassa tapahtuu. Kannattaa kuitenkin pohtia, mikä on itselle sopiva määrä uutisia. On tärkeää, että omassa elämässä on riittävästi myös muita asioita.</quote>
<subtitle>Ukrainan sota herättää pelkoa myös Suomessa. Miten pelkoa voi lievittää?</subtitle>
<quote>– On tavallista, että ihmisillä herää monenlaisia tunteita. Tunteita ei pidä esimerkiksi yrittää väkisin estää.</quote>
<quote>– Pelkoa voi lievittää keskustelemalla asioista läheisten kanssa. Kun seuraa sotatapahtumia, on tärkeää muistaa, että on itse turvassa. Suomeen ei kohdistu vaaraa tällä hetkellä.</quote>
<subtitle>Onko muita keinoja, jotka antavat voimaa vaikeina aikoina?</subtitle>
<quote>– Kannattaa esimerkiksi pitää kiinni arjen rutiineista. Tärkeää on säännöllinen ruokailu, hyvä päivärytmi ja riittävä nukkuminen.</quote>
<quote>– Liikunta tekee hyvää paitsi kehollemme myös mielellemme. Apua voi saada myös siitä, että hengittää rauhallisesti sisään ja ulos.</quote>
<quote>– On myös tärkeää, että elämässä on vaikeinakin aikoina iloa ja naurua. Jollekin hyvä keino voi olla katsoa esimerkiksi hauskoja elokuvia.</quote>
<quote>– Monet saattavat kokea turhaan syyllisyyttä siitä, että itsellä menee hyvin, vaikka muut kärsivät. Meillä on voimia auttaa muita, jos pidämme itsestämme hyvää huolta. Se on tärkeää muistaa. On ollut esimerkiksi hienoa seurata, miten ihmiset ympäri Eurooppaa auttavat Ukrainan pakolaisia.</quote>
<subtitle>Voisimmeko saada toivoa siitä, että näemme myös paljon hyvyyttä maailmassa?</subtitle>
<quote>– Kyllä, ehdottomasti. On tärkeää pitää mielessä kaikki se hyvä, mitä elämässä on. Pitää myös muistaa, että jonakin päivänä sota on ohi.</quote>
<quote>– Hyviä asioita ja onnellisia hetkiä voi kokea esimerkiksi vanhojen valokuvien avulla.</quote>
<subtitle>Ukrainan sota on herättänyt paljon vihaa. Onko oikein tuntea jopa vihaa?</subtitle>
<quote>– Myös se, että tuntee vihaa, on aivan luonnollista. Jossakin vaiheessa vihasta kannattaa kuitenkin pyrkiä pääsemään eroon. Muuten viha voi vahingoittaa itseä ja viedä paljon voimia.</quote>
<subtitle>Miten vihan tunteesta voi päästä eroon?</subtitle>
<quote>– Se vaatii voimavaroja, eikä se ole helppoa. Tärkeää on kohdata tunne sellaisenaan, niin että sitä ei säädä, analysoi eikä arvostele. Samalla pitää taas muistaa, että itse on turvassa. Vähitellen tunne alkaa sitten laimentua.</quote>
<subtitle>Mikä voi auttaa pakolaisia selviämään vaikeista kokemuksista?</subtitle>
<quote>– Yksi tärkeä asia on, että he pystyvät puhumaan kokemuksistaan keskenään omalla äidinkielellään ja saavat voimaa toisistaan. Suomessa pakolaisille on tarjolla myös kriisiapua. Silloin vaikeita asioita voi käydä läpi yhdessä psykologin kanssa. Valitettavasti näitä palveluita ei ole kuitenkaan riittävästi.</quote>
<subtitle>Mikä sinua auttaa tai rauhoittaa tunteiden käsittelyssä vaikeina aikoina?</subtitle>
<quote>– Itseäni auttaa esimerkiksi jooga ja musiikki. Tärkeä asia on myös huumori. Perheessäni vitsaillaan paljon ja se saa minut nauramaan. Saan paljon voimia myös työstäni, kun voin omalta osaltani auttaa ihmisiä, jotka ovat kokeneet vaikeita asioita.</quote>
<subtitle>Kuka?</subtitle>
Eija Palosaari
Ikä: 68 vuotta
Asuinpaikka: Helsinki
Perhe: Aviomies ja aikuisia lapsia
Työ: Psykologi, psykologian tohtori, kriisi-, trauma- ja katastrofipsykologian asiantuntija. Auttanut esimerkiksi sodan kokeneita ihmisiä.
Harrastukset: Teatteri, musiikki, elokuvat, jooga ja itämainen tanssi.
Ruoka: ”Kaikki mieheni valmistama ruoka. Hän tekee nykyään esimerkiksi herkullisia kanaruokia ja hyviä pihvejä.”