<title>Vaihdevuodet kuuluvat jokaisen naisen elämään</title>
<lead>Vaihdevuodet ja menopaussi ovat sanoja, jotka usein sekoitetaan keskenään.</lead>
Molemmat liittyvät naisen elämässä aikaan, jolloin hän ei voi enää saada lapsia.
Menopaussi tarkoittaa aikaa, jolloin naisella on viimeiset kuukautiset. Sen jälkeen nainen ei voi enää tulla raskaaksi.
Vaihdevuodet tarkoittavat aikaa vähän ennen viimeisiä kuukausia ja niiden jälkeen. Suomalaisilla naisilla viimeiset kuukautiset ovat keskimäärin 51 vuoden iässä, mutta ajankohta vaihtelee paljon. Viimeiset kuukautiset ajoittuvat tavallisesti 45 ja 58 ikävuoden välille. Ensimmäinen merkki vaihdevuosista on, että kuukautiset muuttuvat epäsäännöllisiksi.
Syy vaihdevuosiin on, että naisen elimistö alkaa tuottaa vähemmän estrogeenia. Estrogeeni on niin sanottu naishormoni, joka säätelee kuukautisia ja naisen synnytyselinten toimintaa.
Monille naisille estrogeenin tuotannon väheneminen aiheuttaa vaihdevuosiin liittyviä oireita. Oireet voivat kestää muutamasta kuukaudesta viiteen vuoteen.
Tyypillisiä oireita ovat kuumat aallot ja äkillinen hikoilu. Kuumat aallot tarkoittavat, että naiselle voi äkkiä tulla kuuma olo ja hän alkaa hikoilla. Hikoilupuuskia voi tulla päivällä tai yöllä.
Univaikeudet ovat myös tyypillinen oire. Nainen saattaa herätä useita kertoja yön aikana. Heräileminen voi liittyä hikoiluun, mutta ei aina.
Myös masennusoireet ja mielialan nopea vaihtelu voivat olla vaihdevuosien oireita.
Estrogeenin väheneminen kehossa aiheuttaa usein sen, että limakalvot sukuelimissä tulevat ohuemmiksi ja hauraammiksi. Se voi johtaa siihen, että yhdyntä on kivuliasta ja halu seksiin vähenee.
Ohuet limakalvot voivat aiheuttaa myös sen, että nainen saa helpommin virtsatietulehduksen.
<subtitle>Vaihdevuosiin saa apua</subtitle>
Vaikeisiin vaihdevuosivaivoihin voi hakea apua gynekologilta, joka voi määrätä estrogeenin korvaushoitoa. Tällöin nainen saa estrogeenia tabletteina, laastarina tai geelinä, jota hierotaan ihoon.
Estrogeenin korvaushoito kestää useita vuosia. Se saattaa lisätä rintasyövän riskiä. Jos vaivana ovat vain hauraat limakalvot, niitä voi hoitaa paikallisesti. Limakalvojen hoitoon on saatavana salvoja ja tabletteja, jotka eivät lisää rintasyövän riskiä.
Nainen voi myös itse vaikuttaa vointiinsa vaihdevuosien aikana. Monet saavat apua liikunnasta ja terveellisestä ruoasta.
Myös tupakoinnin lopettaminen auttaa, sillä tupakka vaikuttaa estrogeenin tuotantoon.
Monet naiset voivat myös paremmin, jos he vähentävät kahvin, teen ja alkoholin juomista ja välttävät voimakkaita mausteita.
Naiset kokevat vaihdevuodet eri tavalla. Jotkut ehkä surevat sitä, että eivät voi enää saada lapsia. Toisille se on helpotus.
Monet ovat tyytyväisiä, koska kuukautiset loppuvat.
Monien naisten mielestä heidän seksielämänsä on parantunut, kun heidän ei tarvitse varoa raskaaksi tulemista.