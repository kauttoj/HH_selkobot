<title>Tipaton tammikuu kannattaa</title>
<lead>Tipattoman tammikuun tavoite on, että ihmiset miettivät, kuinka paljon he käyttävät alkoholia.</lead>
Suomessa on jälleen menossa Tipaton tammikuu -kampanja. Tipaton tammikuu kannustaa siihen, että ihmiset miettivät omaa alkoholinkäyttöään. Kampanja kannustaa ihmisiä myös miettimään uusia tottumuksia, joita voi ottaa alkoholinkäytön tilalle.
Näin kertoo viestinnän asiantuntija Maaret Väkinen Ehyt ry:stä. Tipattoman tammikuun kampanjan järjestäminen kuuluu hänen työhönsä.
<subtitle>Naiset viettivät enemmän</subtitle>
Väkinen sanoo, että Tipaton tammikuu on tarkoitettu koko kansalle. Aiemmin naiset viettivät useammin Tipatonta tammikuuta kuin miehet. Mistä se johtui?
<quote>– Syynä on luultavasti se, että oma terveys ja hyvinvointi kiinnostavat enemmän naisia kuin miehiä, Maaret Väkinen sanoo.</quote>
Viime vuonna miehet ja naiset viettivät Tipatonta tammikuuta yhtä innokkaasti. Harvat lopettavat tipattoman tammikuun kesken. Heitä on vain yksi sadasta.
<subtitle>640 oluttölkkiä vuodessa</subtitle>
Omaa alkoholikulutusta voi olla vaikea arvioida. Tilastot kertovat, että suomalainen juo vuodessa keskimäärin 10 litraa puhdasta alkoholia vuodessa. Tämä koskee yli 15-vuotiaita.
Jos tuon määrän muuttaa pieniksi oluttölkeiksi tai pulloiksi, se on peräti 640 oluttölkkiä vuodessa. Suurin osa suomalaisista ei juo niin paljon.
Toisaalta jotkut juovat vielä enemmän. Joka kymmenes suomalainen juo niin paljon, että juominen vaarantaa heidän terveytensä.
<subtitle>Neljä hyvää syytä pitää Tipaton tammikuu</subtitle>
Tipaton tammikuu tarkoittaa, että et juo tammikuussa lainkaan alkoholia. Jos ihminen on kuukauden ilman alkoholia, sillä on monia hyviä vaikutuksia:
<quote>– nukut paremmin</quote>
<quote>– paino putoaa</quote>
<quote>– verenpaine laskee</quote>
<quote>– rahaa säästyy.</quote>
<subtitle>Uusia tottumuksia alkoholin tilalle</subtitle>
Tipattoman tammikuun järjestäjät kysyivät suomalaisilta, mitä voi tehdä tai juoda alkoholin käytön sijasta. Tässä muutamia esimerkkejä:
<quote>– alkoholiton juoma</quote>
<quote>– kuuma mehu tai jäätee</quote>
<quote>– kotikalja, smoothie tai sima</quote>
<quote>– hetki ystävän kanssa</quote>
<quote>– jumppa, tanssi, kävely tai hölkkä</quote>
<quote>– koiran kanssa touhuaminen</quote>
<quote>– lautapeli-ilta tai sanaristikot.</quote>
<subtitle>Kaveri voi olla esimerkkinä</subtitle>
Kysyimme kahdelta Selkosanomien lukijalta vinkkejä, miten alkoholinkäyttöä voi vähentää. Vastaajat ovat Kehitysvammaliiton tuetun työn työntekijät Mikko Majaniemi ja Eppu Valkonen.
<quote>– Juhlissa voi juoda esimerkiksi limsaa, sanoo Mikko Majaniemi. Majaniemi sanoo myös, että ikävät tuntemukset ja kokemukset voivat auttaa. Juominen aiheuttaa päänsärkyä, ja rahaa kuluu paljon. Kun sen muistaa, ei tee mieli juoda.</quote>
Kaverit ovat tärkeässä roolissa, jos haluaa vähentää juomista. Eppu Valkonen ehdottaa, että kaverit voi vaihtaa sellaisiksi, jotka eivät käytä alkoholia. Majaniemi ja Valkonen sanovat myös, että kaverit voivat kannustaa ja olla esimerkkinä.
Saat lisää tietoa Tipattomasta tammikuusta internetistä osoitteesta: www.tipaton.fi.