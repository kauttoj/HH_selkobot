<title>Pyöräriksalla matkustaminen on mukavaa</title>
<lead>Suomalaisissa kaupungeissa on alkanut näkyä pyöräriksoja eli pyörätakseja. Selkosanomat hyppäsi sähköavusteisen pyörätaksin kyytiin Turussa.</lead>
Otto Rantala ajaa sähköavusteista polkupyörää, jonka perässä on vaunu matkustajille. Vaunuun mahtuu kaksi tai kolmekin ihmistä. Tänään kyydissä ovat toimittaja ja valokuvaaja.
<quote>– Pyörässä on sähkömoottori. Poljen koko ajan, mutta saan aina moottorista lisävoimaa, kun haluan. Moottori on kätevä vaikkapa liikkeelle lähdettäessä sekä ylämäessä. Pyörää on tosi kevyt ajaa, Otto kertoo.</quote>
Myös matkustajilla on oikein mukavaa. Etenemme pitkin Turun rantakatua. Vieressämme on Aurajoki, ohitamme rantaravintoloita sekä iloisesti hymyileviä, jäätelöä mutustelevia kävelijöitä.
<quote>– Turku on aivan upea kesäkaupunki, tuntuu että olisi melkeinpä ulkomailla. Maisemia on kiva ihailla myös riksan kyydistä, Otto pohtii.</quote>
<subtitle>Kesätöitä monille nuorille</subtitle>
Pyöräriksat eli pyörätaksit ovat ilmestyneet Turun katukuvaan tänä kesänä. Otto toimii Turussa Biketaxi-yrittäjänä yhdessä opiskelutoverinsa Joel Wenningin kanssa. Kumpikin heistä on opiskellut Jyväskylän yliopistossa liikuntabiologiaa.
<quote>– Kyllä sähköpolkupyöräkin tarjoaa mukavaa liikuntaa. Mutta syke ei pääse nousemaan liikaa, Otto huomauttaa.</quote>
Otto iloitsee, että hän ja Joel ovat pystyneet palkkaamaan myös monia muita nuoria opiskelijoita kesätöihin pyörätakseja kuljettamaan. Turussa ajaa tänä kesänä kaikkiaan kymmenen pyörätaksia.
Pyörätakseja on nykyään myös monessa muussa suomalaisessa kaupungissa, esimerkiksi Tampereella, Jyväskylässä ja Oulussa.
<subtitle>Sähköpyörä on ympäristöystävällinen liikenneväline</subtitle>
Pysähdymme hetkeksi. Otto esittelee pyörän tekniikkaa. Matkustamon penkin alta löytyy kaksi sähköakkua.
<quote>– Akut riittävän kahdeksan tunnin työvuoron ajaksi. Sen jälkeen niitä ladataan.</quote>
Pyörässä on seitsemän vaihdetta. Siinä on myös esimerkiksi vilkut.
<quote>– Kaiken kaikkiaan pyörätaksi on hyvin ympäristöystävällinen liikenneväline. Tästä ei tule lainkaan päästöjä.</quote>
<subtitle>Nähtävyyksiä ihailemaan</subtitle>
Otto kertoo, että pyörätakseilla on riittänyt mukavasti asiakkailla.
<quote>– Monet illanviettäjät haluavat huristella pyörätaksilla kesäravintolasta toiseen.</quote>
Turkulaisilla pyörätakseilla on myös erityisesti turisteille suunniteltuja maisemareittejä. Yksi niistä kulkee Turun tuomiokirkolta Turun linnalle. Toinen johtaa Aurajoen rantaa pitkin historialliselle Koroisten niemelle.
Pyörätaksilla voidaan mennä myös vaikkapa Föri-lautalle, joka ylittää Aurajoen. Förikin kulkee nykyään ympäristöystävällisesti sähköllä.
<subtitle>Ei huolia, murheita eikä ongelmia</subtitle>
Tärkeintä pyörätaksissa on, että itse matkanteko on hauskaa. Perille ei tarvitse päästä nopeasti.
Oton mieleen on jäänyt esimerkiksi pariskunta, jota hän kuljetti yöllä ympäri jokirantaa. Matkalla kuunneltiin musiikkia ja Ottokin sai pyytää omia lempikappaleitaan. Pyörätaksissa oli tuolloin liikkuvat bileet.
Otto pyysi JVG:n kappaletta Konkeli, joka kertoo pyöräilystä. Laulussa kerrotaan, että ”ku mä poljen mun konkelii ei oo huolii, murheit tai ongelmii.”