<title>Alpakka on hurmaava eläin</title>
<lead>Alpakat ovat kamelinsukuisia eläimiä. Ne ovat kotoisin Etelä-Amerikasta. Linnunradan tilalla alpakat elävät suomalaisissa olosuhteissa ja ovat mukana monenlaisessa toiminnassa.</lead>
Linnunradan tila sijaitsee Kempeleessä Oulun lähellä. Alpakoiden lisäksi tilalla kasvatetaan öljyhamppua. Öljyhamppu on kasvi, josta tehdään erilaisia tuotteita.
<quote>– Alpakat ovat paljon ulkona. Ne pääsevät sisälle, jos ilma on liian huono tai kylmä. Alpakat kestävät hyvin talvea ja kylmää, alpakkatilan yrittäjä Sanna Siira kertoo.</quote>
Alpakka on hauskan näköinen ja persoonallinen eläin. Alpakka ei vaadi monimutkaista hoitoa. Alpakka syö päivän aikana kaksi kiloa heinää. Alpakka tarvitsee myös vitamiineja ja kivennäisaineita. Linnunradan tilalla alpakat saavat syödä myös tilan omaa hamppurouhetta.
<subtitle>Alpakan villa on pehmeää ja lämmintä</subtitle>
Alpakan villa ei kutita eikä pistele. Siksi alpakan villaa sanotaan kuninkaiden kuiduksi. Alpakoiden villa keritään eli leikataan ja kerätään talteen keväällä. Kerimisen jälkeen alpakat näyttävät laihemmilta kuin talvikarvassa.
Yhdestä alpakasta saa villaa noin 3-5 kilogrammaa. Villasta poistetaan käsin roskat. Puhdas villa lähtee kehräämöön, missä siitä tehdään valmista lankaa.
Linnunradan tilalta voi ostaa alpakanvillalankoja ja niistä tehtyjä asusteita. Alpakkalankojen värit ovat samoja kuin niiden turkeissa olevat värit. Siksi värit ovat luonnonläheisiä, kuten valkoista, ruskeaa ja harmaata. Alpakoista löytyy 22 eri värisävyä.
<subtitle>Tilalla järjestetään myös eläinavusteista toimintaa</subtitle>
Siiran maatilalla alpakat ovat enemmän kuin pelkkiä villan tuottajia. Alpakat ovat mukana eläinavusteisessa toiminnassa. Eläinavusteinen toiminta voi olla kuntoutusta tai terapiaa eläimen kanssa. Ihmisen ja eläimen välinen vuorovaikutus auttaa harjoittelua ja helpottaa osallistumista.
Alpakat käyvät vierailuilla esimerkiksi kouluilla, vammaisten ihmisten palvelukodeissa ja vanhainkodeissa. Alpakat ovat mukana myös erilaisissa tapahtumissa. Alpakat ilahduttavat ihmisiä ulkonäöllä ja luonteella.
Alpakat ovat rauhallisia. Niihin pääsee tutustumaan Linnunradan tilan ohjatuilla metsäretkillä. Alpakoita saa taluttaa. Pihassa niiden kanssa voi kokeilla agilityä eli alpakoiden esterataa.
<quote>– Kesällä meillä on joogaa alpakoiden kanssa. Osallistujat joogaavat ja alpakat syövät vieressä ja katselevat.</quote>
<subtitle>Sateen tupa on alpakkatilan kahvila ja myymälä</subtitle>
Sateen tupa on avoinna tapahtumien yhteydessä ja sovittuina päivinä tilauksesta.
Sanna Siira leipoo kahvilaan suolaisia ja makeita herkkuja, joissa on käytetty tilan kasvattamaa öljyhamppua. Tuoreet hamppusämpylät ja mustikkapiirakka maistuvat kävijöille.
Hamppuöljy sopii terveelliseen ruoanlaittoon ja leivontaan. Hampunsiemeniä saa ostaa tuvalta kokonaisina ja rouheena. Hamppukasvin kuitua voi käyttää erilaisiin tekstiileihin. Linnunradan tila myy muun muassa tiskiliinoja. Kahvilassa on myytävänä myös monenlaista luonnonkosmetiikkaa, joissa tilan oma hamppuöljy on tärkeä ainesosa.
<quote>– Talvella tupa on latukahvila. Tuvalle voi hiihtää Kempeleen Köykkyristä. Munkkikahvit takkatulen äärellä ovat mukava ja suosittu tauko pitkän hiihtolenkin keskellä.</quote>
Linnunradan tilalle pääsee autolla ympäri vuoden. Toimintaan voit tutustua tilan Facebook-sivulla ja Instagramissa. Alpakkatilalla on myös omat nettisivut osoitteessa: linnunradantila.fi.