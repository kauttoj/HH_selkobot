<title>Purjeveneessä lähellä luontoa</title>
<lead>Suomalaiset viihtyvät vesillä. Tapio Nirkko on entinen kilpapurjehtija. Nykyään hän harrastaa purjehtimista vapaa-ajalla. Nirkko nauttii, kun hän saa purjehtia keskellä kaunista luontoa.</lead>
Tapio Nirkko purjehti ennen kilpaa. Hän osallistui kolmiin olympialaisiin. Nykyisin Nirkko purjehtii perheensä kanssa vapaa-aikana. Perheeseen kuuluvat vaimo ja kaksi pientä lasta.
<quote>– Minulla on vanha 1980-luvun purjevene. Teemme veneellä perheen kanssa viikonloppu- ja kesälomamatkoja merellä Espoon saaristossa ja esimerkiksi Turun saaristossa, Nirkko kertoo.</quote>
<subtitle>Purjeveneessä tuntee itsensä vapaaksi</subtitle>
Nirkko pitää siitä, että veneillessä on niin lähellä luontoa ja merta.
<quote>– Veneilyyn liittyy myös tunne vapaudesta. Voimme itse päättää, minne menemme. Aina ei kyllä tiedä, koska on perillä. Se riippuu tuulesta ja säästä, Nirkko jatkaa.</quote>
Myös purjeveneessä on yleensä pieni moottori. Moottoria voi käyttää apuna, jos ei tuule.
<subtitle>Hylje seurasi purjehtijoita</subtitle>
Välillä merellä voi olla sään takia vaikeaa. Toisinaan purjehtiminen on kuitenkin hyvinkin leppoisaa. Veneilijä voi kokea myös monenlaisia elämyksiä luonnossa.
<quote>– Kerran purjehdimme kaukana avomerellä. Tuli aivan tyyntä ja näkyi vain vettä. Sitten vedestä nousi hylje, joka katseli meitä uteliaana. Hylje seurasi venettämme ainakin tunnin verran, Nirkko muistelee elämystään.</quote>
<subtitle>Yöksi vierasvenesatamaan tai seikkailulle saareen</subtitle>
Nirkko kiinnittää veneen usein jonkun asumattoman saaren rantaan ja yöpyy siellä. Monet veneilijät suosivat kuitenkin vierasvenesatamia, joissa on veneilijöille erilaisia palveluita.
<quote>– Me tykkäämme seikkailla perheen kanssa eri saarissa. Suomessa on valtavasti saaria, joissa voi käydä vapaasti. Veneen kiinnittäminen saaren eteen vaatii kuitenkin harjoittelua.</quote>
Purjeveneessä voi myös yöpyä. Nirkon veneen sisällä on sängyt, pieni keittiötila ja vessa.
<subtitle>Venettä huolletaan talvella</subtitle>
Veneilyharrastuksessa on työtä myös talvella. Kun meri on jäässä eikä purjehtimaan pääse, on aika huoltaa venettä.
Veneen pohja maalataan, jotta siihen ei kasva levää. Myös veneen kansiosia on hyvä maalata ja huoltaa, kun vene on maalla.
<subtitle>Kokeile purjehtimista kokeneemman kanssa</subtitle>
Purjehdusta pidetään usein kalliina harrastuksena. Nirkon mukaan pieni käytetty purjevene maksaa noin 2000–3000 euroa.
<quote>– Jos purjehtiminen kiinnostaa, kannattaa kokeilla lajia ensin yhdessä jonkun kokeneen harrastajan kanssa.</quote>
Myös veneily- ja purjehdusseurat järjestävät purjehduskursseja.
Purjehtiminen vaatii paljon tietoja ja taitoja. Vesillä on erittäin tärkeää huolehtia turvallisuudesta.
<subtitle>Lisää tietoa veneilystä</subtitle>
Kiinnostaako vammaispurjehdus?
Myös kehitysvammaiset, liikuntavammaiset tai aistivammaiset voivat päästä purjehtimaan turvallisesti ohjaajien avustuksella. Silloin purjeveneessä on mukana auttamassa vammattomia henkilöitä, joilla on kokemusta purjehduksesta.
Lisätietoja vammaispurjehduksesta voi kysellä Suomen Purjehdus ja Veneily -järjestöstä.
<subtitle>Veneily sähköistyy</subtitle>
Viime vuosina Suomessakin on alkanut näkyä useammin veneitä, joissa on pieni sähköinen perämoottori.
Sähkömoottori on ympäristöystävällinen. Se on myös helppohoitoinen ja kevyt kuljettaa paikasta toiseen. Monet arvostavat myös sitä, että sähkömoottori on hiljainen.
Toistaiseksi sähkömoottoreita on lähinnä pienissä veneissä. Isompien veneiden sähköistäminen on vasta alussa.
<subtitle>Muista nämä</subtitle>
Viisaasti vesillä
• Veneen ja varusteiden pitää olla aina hyvässä kunnossa.
• Rannalle jääville pitää kertoa, minne olet menossa.
• Veneessä pitää käyttää pelastusliivejä.
• Tarkista sää ennen lähtöä.
• Ota aina puhelin mukaan veneeseen.
• Veneily ja alkoholi eivät sovi yhteen.