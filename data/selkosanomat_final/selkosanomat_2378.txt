<title>Kirjastot tarjoavat lukemista ja tekemistä</title>
<lead>Suomalaiset käyvät kirjastossa ahkerasti. Kirjastosta voi lainata kirjoja, mutta siellä voi tehdä myös paljon muuta. Kirjastossa kävi myös Almost Finns -ryhmä, joka kuvasi siellä videon YouTube-kanavalleen.</lead>
Suomalaiset käyvät kirjastossa ahkerasti. Kirjastosta voi lainata kirjoja, mutta siellä voi tehdä myös paljon muuta. Kirjastossa kävi myös Almost Finns -ryhmä, joka kuvasi siellä videon YouTube-kanavalleen.
Suomessa on noin tuhat kirjastoa, joista voi lainata erilaisia aineistoja, esimerkiksi selkokirjoja, elokuvia, liikuntavälineitä ja jopa porakoneita. Suomalaiset käyvät kirjastossa usein ja lainaavat paljon aineistoja.
Kirjaston asiakas tarvitsee lainaamiseen kirjastokortin, jonka hän voi hankkia kirjastosta ilmaiseksi. Asiakkaan pitää ottaa mukaan passi tai jokin muu henkilöllisyystodistus, kun hän hakee kirjastokorttia.
Kirjastoon voi mennä, vaikka ei lainaisi sieltä mitään. Kirjastossa voi esimerkiksi käyttää tietokonetta, opiskella tai lukea lehtiä.
Monissa kirjastoissa järjestetään erilaisia tapahtumia, esimerkiksi kirjavinkkausta, kirjailijoiden vierailuita ja lasten satuhetkiä. Kirjastoissa on myös kielikahviloita, joissa opetellaan yhdessä suomen kieltä.
<subtitle>Celian palvelut lukemisen tukena</subtitle>
Celia tarjoaa ilmaisia äänikirjoja kaikille, joille lukeminen on vaikeaa esimerkiksi vamman, sairauden tai lukivaikeuden takia.
Celian palveluita ei ole tarkoitettu suomen tai ruotsin kielen opiskelijoille. Kielen opiskelijat voivat käyttää palvelua vain, jos heillä on jokin vamma tai muu rajoite, joka liittyy lukemiseen.
Celialla on yli 40 000 äänikirjaa, joiden joukossa on myös selkokirjoja. Jos haluaa Celian asiakkaaksi, kannattaa kysyä lisää tietoa mistä tahansa kirjastosta.
<subtitle>Kirjastossa Almost Finns -ryhmän kanssa</subtitle>
Myös Almost Finns -ryhmä kävi kirjastossa ja kuvasi siellä videon. Video kertoo, mitä kirjastossa voi tehdä ja mistä löytyy selkokirjoja. Ryhmään kuuluu neljä jäsentä: Eric Lipchis, Dawda Jaye, Karim Ashoor ja Sercan Alkan.
Mitä Almost Finns -ryhmä yleensä tekee kirjastossa?
<quote>– Olemme käyneet kirjastossa esimerkiksi silloin, kun olemme halunneet rauhallisen paikan suomen kielen opiskelulle. Myös kokouksia on hyvä järjestää kirjastossa, ryhmä kertoo.</quote>
Kerran ryhmä hyödynsi kirjastoa videon tekemiseen:
<quote>– Käytimme kirjaston äänistudiota, kun nauhoitimme kannatuslaulun jalkapalloilija Teemu Pukille, ryhmä kertoo.</quote>
Ryhmä on lainannut kirjastosta kirjoja, sarjakuvia ja konsolipelejä. He käyvät kirjastossa myös lastensa kanssa.
<quote>– Kirjasto on kiva ja hyödyllinen paikka, jossa voi tehdä paljon muutakin kuin lukea, ryhmä miettii.</quote>
Voit katsoa videon kirjastoista Almost Finns -ryhmän YouTube-kanavalla. Löydät videon, kun kirjoitat YouTuben hakukenttään Almost Finns.
Lähteet Kirjastot.fi, Celia.fi