<title>Parkrun on liikuntaa  ja yhdessäoloa</title>
<lead>Joka lauantaiaamu ihmiset kokoontuvat monissa kaupungeissa yhteen juoksemaan ja seurustelemaan. Tapahtuman nimi on Parkrun.</lead>
Parkrun alkoi Englannissa lähes 20 vuotta sitten. Siellä se on suuri ja suosittu tapahtuma. Suomessa Parkrun eli puistojuoksu järjestetään seitsemässä paikassa: Helsingissä, Espoossa, Lahdessa, Vääksyssä, Jyväskylässä, Oulussa ja Tampereella.
Tapahtuman nimi on Helsingissä Tokoinranta parkrun, koska juoksijat starttaavat Tokoin rannalta, Hakaniemestä.
Osallistujat juoksevat Linnunlaulun sillan yli, kiertävät Töölönlahden ympäri ja palaavat samaa reittiä takaisin.
Tokoin rannalla juoksee 30–60 ihmistä joka lauantai. Rut Nordlund-Spiby on yksi heistä.
<quote>– Englantilaisen mieheni sisko kannusti minua osallistumaan. Hän oli lukenut, että Parkrun-tapahtumaa järjestetään myös Suomessa.</quote>
<quote>– Aluksi liityin mukaan juoksemaan. Myöhemmin olen ollut myös mukana järjestämässä tapahtumaa. Olen ollut joskus myös vastuussa koko tapahtumasta, Rut kertoo.</quote>
<quote>– Tämä on hieno tapahtuma. Täällä olen tutustunut ihmisiin, joita en ehkä koskaan olisi tavannut muuten, Rut sanoo.</quote>
<subtitle>Osallistuminen on helppoa ja maksutonta</subtitle>
Parkruniin osallistuminen on ilmaista. Sinun tarvitsee vain rekisteröityä, jolloin saat viivakoodin. Samalla rekisteröinnillä voit osallistua Parkruniin eri kaupungeissa ja maissa. Parkrun järjestetään lauantaisin ympäri vuoden. Juoksu voidaan perua, jos on esimerkiksi erittäin liukasta.
Parkruniin osallistuu erilaisia ihmisiä: nuoria, vanhoja, urheilijoita ja kävelijöitä. Monet osallistujat asuvat lähistöllä, toiset ovat turisteja.
Ihmiset osallistuvat eri syistä. Yksi tärkeä asia on tietenkin liikunta. Voit juosta viiden kilometrin matkan nopeasti, hölkätä hitaasti tai kävellä. Juoksun aikana otetaan aikaa, mutta kilpailu ei ole pääasia. Toinen tärkeä syy osallistua on ihmisten tapaaminen. Juoksun jälkeen monet menevät läheiseen kahvilaan juttelemaan.
Parkrun on osallistava ja yhteisöllinen tapahtuma. Se sopii kaikenlaisille ihmisille.
Myös ihmiset, joilla on jokin vamma, voivat osallistua. Tampereella yksi osallistuja osallistuu pyörätuolissa. Helsingissä näkövammainen henkilö otti yhteyttä. Hän kysyi, voisiko hänellä olla opas juoksemassa rinnalla ja auttamassa. Tämä voitiin järjestää.
Myös lapset voivat osallistua, alle 11-vuotiaat aikuisen seurassa. Lastenvaunut voi ottaa mukaan. Koiran voi myös ottaa tapahtumaan, mutta lyhyessä hihnassa.
<subtitle>Apua suomeksi, ruotsiksi ja englanniksi</subtitle>
Parkrunissa puhutaan paljon englantia. Kun Selkosanomat vieraili Parkrunissa, osallistujia oli esimerkiksi Namibiasta ja Englannista.
Suomessa apua saa kuitenkin myös suomeksi tai ruotsiksi. Lisätietoa on myös Facebookissa ja netissä osoitteessa parkrun.fi.