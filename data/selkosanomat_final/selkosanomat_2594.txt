<title>Hassan Maikal haluaa estää nuorten syrjäytymistä</title>
<lead>Rap-artisti Hassan Maikal oli viime vuoden Emma-gaalassa ehdokkaana vuoden tulokkaaksi. Hänen levynsä Betonitarha oli ehdolla vuoden albumiksi.</lead>
Hassan Maikal tunnetaan vaikuttajana, joka haluaa ehkäistä nuorten syrjäytymistä.
<subtitle>Betonitarha-albumilla monet kappaleet kertovat Helsingin Kontulasta, jossa olet elänyt suuren osan elämästäsi. Minkälainen paikka Kontula on?</subtitle>
<quote>– Kontula on kuin sen kerrostalot. Se voi vaikuttaa aluksi kylmältä ja kovalta, mutta sen sisällä on paljon lämpöä ja yhteisöllisyyttä. Kontulassa asuu paljon ihmisiä, joilla on maahanmuuttajatausta. Minun sukuni on Somaliasta. Kontula opetti minut tulemaan toimeen erilaisten ihmisten kanssa. Kontulassa on paljon metsää ja luontoa.</quote>
<subtitle>Kertooko Yksinäistä-kappaleesi siitä, että elämässä on hetkiä, jolloin tuntee, että ei kuulu joukkoon?</subtitle>
<quote>– Laulu kertoo tunnelmista, kun aloitin lukion. Huomasin tuolloin, että monet entiset kaverini alkoivat mennä eri suuntaan kuin minä. He hengailivat kaduilla ja tekivät asioita, jotka eivät olleet minun arvojeni mukaisia. Olin itse kiinnostunut esimerkiksi musiikista ja videoiden tekemisestä. Löysin uusia kavereita, jotka olivat kiinnostuneita samoista asioista.</quote>
<quote>– Yksinäistä-kappale on minulle tärkeä. Kun olin kirjoittanut sen, ymmärsin, että osaan suomen kieltä. Se oli hieno hetki!</quote>
<subtitle>Ajattelitko sitä ennen, että et osaa kunnolla suomen kieltä?</subtitle>
<quote>– Nuorena jännitin suomen puhumista tosi paljon. Suomi ei ole äidinkieleni. Nyt rakastan suomen kieltä. Rap-artistille suomi on kiinnostava ja kaunis kieli.</quote>
<quote>– Ei se haittaa, vaikka ei puhuisi täydellistä suomea. Kannattaa puhua suomea eikä välittää virheistä.</quote>
<quote>– On hauskaa, miten somalinuorten puhekieli on vaikuttanut suomen kieleen. Esimerkiksi Itä-Helsingissä suomenkieliset nuoret saattavat sanoa nykyään wallah eli vannon.</quote>
<subtitle>Betonitarha-albumi ilmestyi vuosi sitten. Milloin sinulta tulee uusi albumi ja mistä se kertoo?</subtitle>
<quote>– Alan tehdä uutta levyä syksyllä. En tiedä, milloin levy valmistuu Uusi levy kertoo itsenäisyydestä. Siitä, miten on tärkeää lähteä omasta turvallisesta paikasta eteenpäin. Enempää en voi tässä vaiheessa kertoa.</quote>
Olet myös vaikuttaja, jonka mielipiteitä nuoret kuuntelevat. Olet puhunut esimerkiksi siitä, että kaikista nuorista täytyy pitää huolta. Miten nuorten syrjäytymistä voidaan ehkäistä?
<quote>– Minua huolestutta se, että hyvin nuoret ihmiset käyttävät päihteitä.</quote>
<quote>– Aikuisilla pitäisi olla aikaa nuorille ja ottaa heidät ottaa mukaan erilaisiin asioihin. On tärkeää, että aikuiset kuuntelevat nuoria. Muuten nuorille tulee tunne, että he eivät kuulu mihinkään.</quote>
<quote>– Nuoret tarvitsevat hyviä roolimalleja. Minulle oli tärkeää nuorena, että pystyin puhumaan nuorisotalon ohjaajan kanssa. Hän oli luotettava aikuinen.</quote>
<subtitle>Onko jotain, mitä haluaisit sanoa nuorille? Nuori voi olla esimerkiksi epävarma omista mahdollisuuksistaan.</subtitle>
<quote>– Jokaisen tarina on erilainen. En voi tietää, mitä joku toinen tuntee tai minkälaista hänen elämänsä on. Kannustan jokaista tekemään sitä, mikä juuri häntä innostaa. Oma juttu voi olla vaikka kankaiden suunnittelu, videoiden tekeminen tai jalkapallo. Oman jutun tekeminen saa unohtamaan jopa oman itsensä ja ajan kulumisen.</quote>
<quote>– Kannattaa viettää aikaa sellaisten ihmisten kanssa, jotka inspiroivat ja kannustavat.</quote>
<quote>– Lisäksi pitää olla kärsivällinen. Mikään asia ei tule päivässä. Esimerkiksi itseltäni kesti vuosia ja taas vuosia kehittyä musiikin tekemisessä ja saada kuuntelijoita.</quote>
<subtitle>Mitä sinä itse haluat tehdä tulevaisuudessa?</subtitle>
<quote>– Haluan auttaa ihmisiä, jotka ovat ympärilläni. Haluan toimia siltana ihmisten välillä eli auttaa erilaisia ihmisiä toimimaan yhdessä. Aion korostaa myös jatkossa, että elämässä on paljon mahdollisuuksia.</quote>
<subtitle>Kuka?</subtitle>
Hassan Maikal
Ikä: 26
Asuinpaikka: Helsinki
Perhe:
Lapsuudenperheeseen
kuuluu yksinhuoltaja-äiti
ja pikkusisko.
Työ: Artisti ja yhteisövaikuttaja
Harrastukset: Liikunta.
”Käyn kuntosalilla.
Pelaamme kavereiden kanssa myös squashia.”
Lempiruoka: Lasagne.