<title>YK:n vammaissopimus vihdoin voimaan Suomessa</title>
<lead>YK:n vammaissopimus astuu voimaan Suomessa 10.6. Vammaissopimus vahvistaa vammaisten ihmisten ihmisoikeuksia. Vammaisia ihmisiä pitää kohdella samalla tavalla kuin kaikkia muitakin ihmisiä.</lead>
Sopimuksen toimeenpanoa ehdittiin odottaa kauan.
YK:n vammaissopimuksen perusteella vammaisilla ihmisillä on oikeus osallistua yhteiskunnan toimintaan yhdenvertaisesti muiden kanssa. Vammaisilla ihmisillä on oikeus esimerkiksi itsenäiseen elämään, koulutukseen ja työhön.
Selkosanomat kysyi kehitysvammaisilta aikuisilta, mitä he ajattelevat sopimuksen toimeenpanosta. Miksi se on heille tärkeää?
<subtitle>”Meitä ei enää laiteta nurkkaan syrjään”</subtitle>
Jari Nordstöm on 48-vuotias radiotoimittaja Helsingistä. Nordströmille on selvää, miksi YK:n vammaissopimuksen toimeenpano on hänelle tärkeää.
<quote>– Me olemme nyt tasa-arvoisia muiden ihmisten kanssa. Meitä ei enää laiteta nurkkaan syrjään.</quote>
Nordströmin muistuttaa, että toiset eivät saa enää puhua kehitysvammaisten puolesta. Nordström uskoo myös, että  ihmisten asenteet muuttuvat.
<quote>– Esimerkiksi bussikuskit eivät enää tuijota meitä. Hekin ajattelevat, että me olemme tässä kaikki yhdessä, Nordström iloitsee.</quote>
<subtitle>”Minua ei määrää enää kukaan”</subtitle>
Ulla Viljanen on 69-vuotias eläkeläinen ja Lahden Me Itse -yhdistyksen jäsen Kärkölästä. Ulla Viljaselle on tärkeintä se, että saa itse päättää omista asioistaan. Vammaissopimus vahvistaa kehitysvammaisten ihmisten itsemääräämisoikeutta.
Viljanen kokee, että ei ole koskaan saanut päättää omista asioistaan.
<quote>–Joku on aina puhunut minun puolestani.</quote>
Häneltä ei ole esimerkiksi kysytty, missä hän haluaa asua. Viljanen on joutunut muuttamaan elämänsä aikana 15 kertaa.
<subtitle>”Voiton päivä eritysiryhmille”</subtitle>
Sami Helle on odottanut YK:n vammaissopimuksen toimeenpanoa kauan. Sopimus on Helteelle hyvin tärkeä asia.
Nyt kun sopimus on viimein voimassa, Helle odottaa isoja muutoksia.
<quote>– Odotan, että päättäjät alkavat nyt kuunnella meitä. Meidät otetaan viimein vakavasti. Saamme tehdä samoja asioita kuin muutkin ihmiset.</quote>
Kehitysvammaisille on esimerkiksi tarjottava tukea työn saamisessa. Helle muistuttaa, että työ on kehitysvammaiselle yhtä tärkeä asia kuin kenelle tahansa muulle.
<quote>– Tämä on voiton päivä kaikille erityisryhmille!, Helle riemuitsee.</quote>
<subtitle>”Nyt saamme tietoa”</subtitle>
Mia Puttonen on 40-vuotias Helsingin Me Itse -yhdistyksen puheenjohtaja. Puttonen on onnellinen, kun sopimus tulee viimein voimaan. Sillä on hänen mielestään suuri merkitys kehitysvammaisten ihmisten itsetunnolle.
<quote>– Nyt me ajattelemme, että mekin olemme tärkeitä.</quote>
Puttonen odottaa, että kehitysvammaisia kuunnellaan enemmän.
<quote>– Me voimme nyt vaikuttaa omiin asioihimme.</quote>
Puttoselle on erityisen tärkeää se, että sopimus velvoittaa antamaan tietoa ymmärrettävässä muodossa.
<quote>– Meille pitää antaa tietoa selkokielellä.</quote>
Hän myös uskoo, että kehitysvammaisuudesta puhutaan nyt enemmän. Se vähentää ennakkoluuloja.