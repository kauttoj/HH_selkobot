<title>Venäjän ja länsimaiden välit ovat kireät</title>
<lead>Venäjän ja lännen välit ovat olleet kireät jo pitkään. Venäjä ja Yhdysvallat neuvottelivat viime viikolla. Neuvottelut koskivat esimerkiksi Ukrainan tilannetta.</lead>
Venäjä ja Yhdysvallat neuvottelivat viime viikolla. Venäjän neuvottelijat tapasivat Yhdysvaltain neuvottelijoita, sotilasliitto Naton edustajia ja Euroopan turvallisuus- ja yhteistyöjärjestön Etyjin edustajia. Neuvotteluissa käsiteltiin Euroopan turvallisuutta, ydinaseita ja Ukrainan tilannetta.
Venäjän mukaan neuvotteluissa ei löydetty sopua. Venäjä ei ole tyytyväinen neuvottelujen lopputulokseen.
<subtitle>Venäjän sotilaat Ukrainan rajalla</subtitle>
Eurooppa ja Yhdysvallat syyttävät Venäjää siitä, että se suunnittelee hyökkäystä Ukrainaan. Venäjä on siirtänyt sotilasjoukkojaan lähelle Ukrainan rajaa viime joulukuusta lähtien. Länsimaiden mukaan Ukrainan rajalla on melkein 100 ooo venäläistä sotilasta.
Länsimaat uhkaavat Venäjää erittäin tiukoilla taloudellisilla pakotteilla, jos se hyökkää Ukrainaan. Venäjän mukaan sillä ei ole suunnitelmia hyökätä Ukrainaan.
<subtitle>Venäjä ei halua, että Nato laajentuu itään</subtitle>
Venäjän presidentti Vladimir Putin vaati joulukuussa, että Nato ei saa ottaa uusia jäsenmaita. Putin halusi tästä kirjallisen sopimuksen Naton kanssa. Venäjä ei halua, että Nato laajenee itään. Venäjä ei myöskään halua, että Ukraina liittyy Naton jäseneksi.
Venäjän ulkoministeri Sergei Lavrov sanoi Venäjän ja lännen neuvotteluiden jälkeen tammikuussa, että Naton jäsenyys on Suomen ja Ruotsin oma asia. Lavrovin mukaan Venäjä kunnioittaa Suomen päätöstä siitä, jos Suomi haluaa joskus ahkea Natin jäsenyyttä.
Suomen presidentti Sauli Niinistö sanoo, että jäsenyys on Naton ja hakijamaan välinen asia, eikä asia kuulu Venäjälle.
Yhdysvaltojen mukaan sotilasliitto Nato voi ottaa uusia maita jäsenikseen.
<subtitle>Natossa on 30 jäsenmaata</subtitle>
Nato on sotilasliitto. Natoon kuuluu 30 jäsenmaata. Naton jäsenet ovat Euroopasta ja Pohjois-Amerikasta. Myös Turkki on Naton jäsenmaa.
Lähes kaikki EU-maat ovat Naton jäseniä. EU:n jäsenmaista Suomi, Ruotsi, Itävalta, Irlanti, Malta ja Kypros eivät kuulu Natoon.
Yhdysvallat, Kanada ja muut länsimaat perustivat Naton vuonna 1949. Nato perustettiin, että voitiin torjua Neuvostoliiton uhka.
Naton puolustuksen ytimenä pidetään sen perussopimuksen niin sanottua viidettä artiklaa eli sopimuksen osaa. Sen mukaan hyökkäys yhtä Naton jäsenmaata kohtaan on hyökkäys kaikkia jäsenmaita kohtaan.
Suomi on Naton läheinen kumppani eli niin sanottu rauhankumppani. Suomen armeija on hankkinut aseita, jotka sopivat yhteen Naton sotilaskaluston kanssa. Suomen armeija eli Puolustusvoimat harjoittelee Naton kanssa säännöllisesti. Suomi ostaa uudet hävittäjälentokoneet Yhdysvalloista.