<title>Ilmastoystävällistä matkailua Turussa</title>
<lead>Nykyään puhutaan paljon siitä, että matkustaminen kauas vahingoittaa ilmastoa. Etenkin lentäminen vahingoittaa ilmastoa paljon. Siksi vinkkaamme, mitä mielenkiintoista Turussa voi tehdä edullisesti ja ilmastoystävällisesti.</lead>
Turku on Suomen vanhin kaupunki. Turku perustettiin 1200-luvun alussa, kun Suomi oli osa Ruotsia.
Turku oli Suomen suurin kaupunki 1840-luvulle asti. Turku oli myös Suomen ensimmäinen pääkaupunki. Turku sijaitsee Lounais-Suomessa. Sinne on Helsingistä noin 160 kilometriä.
Turkuun on helppo matkustaa bussilla tai junalla. Ruotsista ja Ahvenanmaalta pääsee Turkuun laivalla.
<subtitle>Föri vie matkustajat joen yli</subtitle>
Turussa on uusia ja vanhoja nähtävyyksiä. Föri on vanha nähtävyys, joka on yli 100 vuotta vanha.
Föri on kaupunkilautta, joka kulkee Aurajoessa. Aurajoki virtaa kaupungin läpi. Turkulaiset ja turistit matkustavat lautalla. Förillä matkustaminen on ilmaista.
Förillä pääsee joen rannasta vastapäiseen rantaan muutamassa minuutissa. Jalankulkijat ja pyöräilijät voivat matkustaa lautassa, mutta autot eivät pääse lauttaan. Vaikka lautta näyttää pieneltä, siihen mahtuu 75 matkustajaa.
Förin lauttaranta on Tervahovinkadun lähellä Itäisen Rantakadun luona. Föri kulkee Läntiselle Rantakadulle, joka on vierassataman lähellä.
<subtitle>Funi-vinohissillä Kakolanmäelle</subtitle>
Kun on matkustanut Förillä Läntiselle Rantakadulle, on lähellä Turun uusinta nähtävyyttä eli Funia.
Funi on Kakolan funikulaarin lempinimi. Se avattiin tämän vuoden toukokuussa. Funikulaari on vinohissi, jolla pääsee Linnankatu 55:stä Kakolanmäelle asti.
Funikulaari on hissivaunu, joka on tehty lasista ja teräksestä. Vaunu kulkee mäkeä pitkin ylös ja alas kiskoja pitkin. Vaunu näyttää vanhalta ja suurelta puhelinkopilta.
Funikulaarissa ei ole kuljettajaa. Matkustajat painavat nappuloita itse samalla tavalla kuin normaalissa hississä. Kun vaunun ovet ovat sulkeutuneet, hissi lähtee kulkemaan ylöspäin kohti mäkeä. Matka kestää pari minuuttia. Funilla matkustaminen on ilmaista.
<subtitle>Kakolanmäellä uusi ja vanha kohtaavat</subtitle>
Hissi vie matkustajat Kakolanmäelle. Siellä oli ennen suuri vankila.
Nyt entinen vankila-alue muutetaan asuinalueeksi. Monista vanhoista vankilan rakennuksista tehdään asuntoja. Mäelle tulee myös leipomo, panimo, kylpylä, kahvila, ravintola ja hotelli. Rakentaminen on vielä kesken.
Karoliina Jokinen on iloinen, että vinohissi Funi rakennettiin. Hänellä on kauppa Kakolanmäellä, ja nyt hän on saanut enemmän asiakkaita kuin ennen.
<quote>– Joidenkin mielestä funikulaari on turha, mutta minun mielestäni se on hyvä. On rankkaa kiivetä mäelle etenkin kuumana kesäpäivänä. Talvella tie voi olla liukas ja vaarallinen. Luulen, että vinohissistä on iloa monille. Etenkin niille, jotka asuvat täällä ylhäällä, sanoo Karoliina Jokinen.</quote>
Kakolanmäellä on kauppa, jonka nimi on Kakolan myymälä. Sieltä voi ostaa esimerkiksi esineitä, jotka Turun vankilan vangit ovat tehneet. Vangit eivät enää asu Kakolanmäellä, vaan uudessa vankilassa Saramäessä. Kaupassa myydään esimerkiksi puutarhakalusteita, pyyhkeitä ja leikkuulautoja.
Kakolanmäellä on myös Kakolan kruunu, jossa on kahvila ja museo. Heikki Sankari pitää kahvilaa ja museota. Kahvila on rakennuksessa, jossa vankilanjohtaja asui ennen. Museo on vanhassa tallissa.
Museossa on paljon erilaisia vankilan esineitä. Siellä on esimerkiksi käsirautoja, vankien vaatteita ja tatuointivälineitä, jotka vangit ovat itse tehneet salaa. Museossa on myös valokuvia, jotka näyttävät, minkälaista vankien elämä oli ennen.
Heikki Sankarin mielestä Kakolanmäen historiaa ei saa unohtaa. Hän pelkää, että kaikki unohtuu, kun vanha vankila-alue muutetaan asuinalueeksi. Heikillä on paljon mielenkiintoisia tarinoita Kakolanmäestä. Museon sisäänpääsy maksaa viisi euroa.
<subtitle>Vesibussit mukana Turun kaupunkiliikenteessä</subtitle>
Kun on vieraillut Kakolanmäellä, Turkuun tutustumista voi jatkaa veneellä.
Turun kaupunkiliikennettä sanotaan Föliksi. Jo parin vuoden ajan Turussa on päässyt matkustamaan myös vesibusseilla.
Vesibussit Ruissalo ja Jaarli kulkevat toukokuun lopusta syyskuun puoliväliin asti. Ne kulkevat Turun keskustasta Martinsillalta Ruissalo-saarelle. Vesibussin pysäkit ovat Forum Marinumin, Ruissalon telakan ja Hirvensalon Pikisaaren luona.
Ruissalo-saaren luonto on kaunis. Ruissalossa on hyvä uimaranta, kasvitieteellinen puutarha ja leirintäalue. Siellä on myös kahvila ja ravintola. Ruissalossa järjestetään Ruisrock joka vuosi. Ruisrock on suuri musiikkifestivaali. Tänä vuonna se järjestetään 5.–7. heinäkuuta.
Vesibussilla matkustaminen maksaa 3 euroa aikuiselta ja 1,5 euroa lapselta.
Turussa on paljon muutakin nähtävää. Turussa on Turunlinna ja paljon museoita. Aurinkoisina kesäpäivinä on mukavaa kävellä pitkin joenrantaa. Eikä tarvitse maksaa mitään.
Jos tarvitsee lisää vinkkejä tai tietoa, voi käydä Turun turisti-infossa. Se sijaitsee osoitteessa Aurakatu 4.