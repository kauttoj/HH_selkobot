<title>Siilit ovat taas liikkeellä</title>
<lead>Piikikäs, pyöreä ja tuhiseva siili on helppo tunnistaa. Siili on kuitenkin harvinainen eläin. Se on Suomessa levinnyt vain Rovaniemen korkeudelle saakka.</lead>
Suomessa siilit vähenevät. Siksi siili on rauhoitettu eläin. Sitä ei saa siirtää, ottaa lemmikiksi, vahingoittaa eikä tappaa. Tarkkaa siilien määrää Suomessa ei tiedetä.
<subtitle>Siili liikkuu yöllä</subtitle>
Siilit liikkuvat enimmäkseen hämärässä ja yöllä. Ne löytävät ruokansa parhaiten kuulon ja tarkan hajuaistinsa avulla. Siilin näkö on huono. Siilit viihtyvät asutuksen lähellä. Komposteista ja puutarhoista ne löytävät helposti sopivaa ruokaa.
Siilit syövät kovakuoriaisia ja muita hyönteisiä, matoja ja toukkia. Vaikka siilit näyttävät kömpelöltä, ne ovat nopeita juoksemaan. Niinpä siilit saattavat pyydystää ja syödä myös pieniä jyrsijöitä kuten hiiriä ja myyriä.
<subtitle>Siilit heräävät horroksesta keväällä</subtitle>
Siilit heräävät pesissään talvihorroksesta, kun ilmat keväällä lämpenevät. Ne lähtevät etsimään luonnosta ruokaa ja uutta puolisoa. Jos siili säikähtää jotakin, se käpertyy tiiviiksi piikkipalloksi. Se saattaa samalla puhista ja pomppia.
Toukokuussa saattaa jostain pensaikosta kuulua kovaa tuhinaa. Siellä on ehkä menossa siilien kosinta. Urossiili kiertää kehää naaraan ympärillä, ja naaras puhisee äkäisenä vastaan. Tämä voi kestää tuntikausia ennen kuin naarassiili suostuu parittelemaan. Siilien tiet eroavat tämän jälkeen, sillä urossiili ei osallistu mitenkään poikasten hoitoon.
<subtitle>Poikaset syntyvät kesäkuussa</subtitle>
Poikasia syntyy yhdestä kuuteen. Poikasilla on piikit jo niiden syntyessä, mutta piikit kovettuvat vasta muutaman päivän kuluttua. Silmät ja korvat avautuvat, kun siili on noin kaksi viikkoa vanha.
Noin neljä viikkoa vanhat poikaset alkavat tehdä retkiä pesän ulkopuolelle emonsa kanssa. Emon perässä taapertavat pienet siilinpoikaset ovat hellyttävä näky. Niitä ei saa kuitenkaan häiritä, sillä emo opettaa poikaset etsimään ruokaa lähiympäristöstä.
Siiliemo vieroittaa poikaset eli lopettaa imetyksen, kun poikaset ovat noin viiden tai kuuden viikon ikäisiä. Ne osaavat jo etsiä itse ruokansa. Poikasten pitää vielä kasvaa kovasti, jotta ne ehtivät tarpeeksi isoiksi ennen talven tuloa.
<subtitle>Syksyllä alkaa talvihorros</subtitle>
Syksyllä siili tekee talvea varten pesän kuivaan ja suojaiseen paikkaan, esimerkiksi lehtikasaan, puutarhakompostiin tai piharakennuksen alle.
Kun ruoka luonnosta loppuu talven tullessa, siili vaipuu horrokseen. Horroksen aikana siilin kehon lämpötila laskee muutamaan asteeseen ja ruumiintoiminnot hidastuvat. Siili ei liiku mihinkään eikä syö.
Aikuisen siilin pitää painaa noin kilo, jotta se selviää talvihorroksesta. Horroksen aikana siilin paino voi laskea jopa puoleen.
Jos kaikki menee hyvin talven aikana, siili herää laihempana, mutta terveenä seuraavana keväänä. Silloin on taas aika tuhista ja lähteä liikkeelle etsimään ruokaa ja puolisoa.
Juttu on julkaistu Selkosanomissa kesällä vuonna 2020.