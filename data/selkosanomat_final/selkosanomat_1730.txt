<title>Metallimusiikista saa voimaa</title>
<lead>Paolo Ribaldini on italialainen tutkija ja muusikko. Hän muutti Suomeen vuonna 2012.</lead>
Ribaldini tekee väitöskirjaa metallimusiikista. Ribaldini on osallistunut myös laulukilpailu The Voice of Finlandiin.
<subtitle>Kuka olet ja mitä teet?</subtitle>
<quote>– Olen muusikko ja musiikintutkija. Teen väitöskirjaa heavy metal-musiikista Helsingin yliopistoon. Väitöskirjassani tutkin 1970- ja 1980-lukujen laulajien tekniikkaa.Opiskelen myös Metropolia Ammattikorkeakoulun pop- ja jazzmusiikin koulutusohjelmassa. Kotimaassani Italiassa opiskelin neljätoista vuotta klassista musiikkia ja viulunsoittoa. Olen myös opettanut viulunsoittoa. Valmistuin Veronan yliopistosta filosofian maisteriksi vuonna 2010.</quote>
<subtitle>Miten päädyit Suomeen?</subtitle>
<quote>– Tulin tänne tekemään väitöskirjaa eli tieteellistä opinnäytettä. Etsin valmistumiseni jälkeen töitä kotimaassani Italiassa. Työn löytäminen oli kuitenkin hyvin vaikeaa. Hyvä ystäväni ehdotti minulle, että voisin hakea jonnekin ulkomaille tekemään väitöskirjaa.</quote>
<subtitle>Olitko opiskellut suomen kieltä?</subtitle>
<quote>– En yhtään. Puhuin ensimmäisen vuoden ajan hyvin vähän suomea. Aloin keskustella suomeksi vasta sen jälkeen, kun pääsin ammatti- korkeakouluun. Siellä opetus tapahtuu suomen kielellä. Sen jälkeen olen alkanut oppia enemmän ja pärjätä paremmin suomen kielellä. Olen sopeutunut mielestäni tosi hyvin Suomeen. Pimeys on kuitenkin edelleen aika rankkaa minulle talvella. Italiasta kaipaan lähinnä hyvää ja edullista pizzaa ja tietenkin perhettäni.</quote>
<subtitle>Mitä tiesit Suomesta ennen kuin tulit tänne?</subtitle>
<quote>– En paljon mitään. Tiesin, että Helsinki on Suomen pääkaupunki. Tiesin joitakin urheilijoita, Kimi Räikkösen, Mika Häkkisen ja Jari Litmasen. Muutin sitten Suomeen. Olen iloinen, että tein sen. En ole vieläkään matkustellut paljoa Suomessa.</quote>
<subtitle>Milloin innostuit metallimusiikista?</subtitle>
<quote>– Innostuin heavymusiikista lukiossa. Olin kuunnellut siihen saakka lähinnä klassista musiikkia. Pari ystävääni kuunteli heavyä, joten niinpä minäkin aloin kuunnella sitä. Suurimpia suosikkejani ovat italialainen Rhapsody, Black Sabbath, Rainbow, Dio ja Journey. Kuuntelin jo kauan sitten myös suomalaisia bändejä Stratovariusta ja Sonata Arcticaa.</quote>
<subtitle>Mikä metallimusiikissa kiehtoo?</subtitle>
<quote>– Heavymusiikki on energistä, taitavaa, tunteellista ja voimakasta musiikkia. Heavymusiikkia kuuntelemalla voi käsitellä omia tunteitaan. Parhaimmillaan se poistaa stressiä eli paineita. Heavyn pohjalla on monia muita musiikkityylejä, paljon klassista musiikkia ja esimerkiksi bluesia. Parhaat kitaristit kuulostavat siltä, että he ovat opiskelleet Bachia ja Vivaldia. Heavy on olennainen osa uutta kulttuuria. Se ei ole kuitenkaan koskaan valtavirran eli koko kansan musiikkia, vaan se on aina vähän vaarallista.</quote>
<subtitle>Mikä sinun unelmasi on?</subtitle>
<quote>– Toivon, että voin yhdistää tulevaisuudessa kaksi rooliani. Haluan tehdä omaa musiikkiani ja laulaa sekä työskennellä tutkijana.</quote>