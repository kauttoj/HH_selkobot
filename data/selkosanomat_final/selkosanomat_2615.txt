<title>Kanalassa voi olla myös pelkkiä kukkoja</title>
<lead>29-vuotias maskulainen Helinä Ääri rakensi kanalan pihalleen. Nyt kanalassa asuu neljä kukkoa. Kanoja kanalassa ei kuitenkaan ole.</lead>
<subtitle>Rakensit kanalan itse. Millaista se oli?</subtitle>
<quote>– Se kesti kauemmin kuin kuvittelin, koska se oli vaikeampaa kuin luulin! Olin aiemmin rakentanut pienen puuvajan, pyörävajan ja huonekaluja. En kuitenkaan ollut ikinä rakentanut noin isoa rakennusta.</quote>
<quote>– Rakensin kanalan yhdessä äitini kanssa. Käytimme apuna kirjoja ja lehtiä, joissa on rakennusohjeita.</quote>
<quote>– Aloitimme rakentamisen viime vuoden heinäkuussa. Tämän vuoden helmikuussa kukot muuttivat tänne. Rakentaminen kesti siis yli puoli vuotta.</quote>
<subtitle>Millaisia eläimiä kukot ovat?</subtitle>
<quote>– Kukot ovat hyvin sosiaalisia. Ne ovat parvieläimiä. Siksi ei voi olla vain yhtä kukkoa, vaan niitä täytyy olla monta. Toinen vaihtoehto on, että kukon seurana on kanoja.</quote>
<quote>– Kukot ovat uteliaita ja haluavat oppia uusia asioita. Ne tykkäävät myös tutkia ympäristöään. Ne juttelevat kotkottamalla ja kiekumalla. Kukot haluavat olla mukana kaikessa. Usein kukot ovat aika rohkeita.</quote>
<subtitle>Millaisia kukkosi ovat luonteeltaan?</subtitle>
<quote>– Minulla on neljä kukkoa: Kapteeni, Hipsu, Pulu ja Aamu. Kapteeni on hyvin rauhallinen. Hipsu tykkää hypätä ihmisen syliin. Se nauttii silityksistä. Pulu on aika pelokas ja saattaa nokkia ihmistä. Aamu on vilkas höpöttäjä, joka haluaa olla kaikessa mukana.</quote>
<subtitle>Millaista elämäsi kukkojen kanssa on?</subtitle>
<quote>– Kukkojen seura rauhoittaa minua ja tekee minut iloiseksi. Kun minulla on kukkoja, minulla on aina seuraa. Joskus elämä kukkojen kanssa on vaativaa, esimerkiksi silloin, jos kukot riitelevät tai sairastavat.</quote>
<quote>– Vietän paljon aikaa kukkojen kanssa. Leikin ja syön niiden kanssa. Ulkoilemme yhdessä ja joskus opettelemme temppuja.</quote>
<subtitle>Kanaloissa on yleensä myös kanoja. Miksi sinulla on pelkkiä kukkoja?</subtitle>
<quote>– Usein ihmiset haluavat saada kotikanaloistaan kananmunia. Siksi kanaloissa on yleensä hyvin monta kanaa ja vain pari kukkoa.</quote>
<quote>– Jos on monta kukkoa ja kanoja, kukot voivat alkaa tapella kanoista. Jos on pelkkiä kukkoja ja tarpeeksi tilaa, kukot eivät yleensä tappele.</quote>
<quote>– Kukkoja syntyy ihan yhtä paljon kuin kanoja. Siksi kodittomia kukkoja on todella paljon ja niitä annetaan pois jopa ilmaiseksi. Harva kuitenkaan haluaa niitä. Jos kukaan ei ota niitä, ne tapetaan. Sen takia päätin itse ottaa vain kukkoja, jotka muuten olisivat kuolleet.</quote>
<subtitle>Miten pelkkien kukkojen parvi toimii?</subtitle>
<quote>– Pelkkien kukkojen parvi toimii yleensä ihan hyvin. Se voi kuitenkin joskus vaatia totuttelua. Kaikki kukot eivät välttämättä tule toimeen muiden kukkojen kanssa.</quote>
<subtitle>Mitä sanoisit ihmiselle, joka haaveilee omasta kanalasta?</subtitle>
<quote>– Ei kannata ottaa kanoja, jotka on jalostettu niin, että ne ovat sairaita. Jos kanat esimerkiksi munivat todella paljon, niillä on yleensä terveysongelmia. Kannattaa ottaa esimerkiksi maatiaiskanoja tai muita rotuja, jotka ovat melko terveitä. Kannustan myös ottamaan sellaisia kanoja tai kukkoja, jotka muuten ovat vaarassa joutua tapetuiksi.</quote>
<quote>– Kanoilla ja kukoilla pitää olla aika paljon tilaa. Niillä pitää myös olla mahdollisuus ulkoilla. Kannattaa myös ottaa huomioon, että kanat voivat elää jopa 15 vuotta.</quote>
<subtitle>Mikä kukoissa on parasta?</subtitle>
<quote>– Kukot tuoksuvat hyvältä ja ovat todella pehmeitä. Osa kukoistani viihtyy sylissä. Minusta on ihanaa ottaa kukko syliin ja silittää sitä. Pidän siitä, että perheeseeni kuuluu ihmisiä ja kukkoja.</quote>