<title>Lastenkirja Nelson Tiikeritassun voi lukea nyt myös selkokielellä</title>
<lead>Kirjailija Lena Frölander-Ulf kirjoittaa ja kuvittaa lastenkirjoja. Hänen kirjoistaan on nyt tehty ensimmäinen selkomukautus.</lead>
<subtitle>Mitä ajattelet selkokirjoista?</subtitle>
<quote>– Minusta on hienoa, että kaikilla on mahdollisuus päästä kirjojen maailmoihin. Kirjoista voi löytää jännitystä, seikkailua ja mielikuvitusmaailmoja. Joskus kirjan hahmoista voi tulla melkein kuin vanhoja ystäviä kirjan lukijalle.</quote>
<subtitle>Mistä sait idean Nelson Tiikeritassun tarinaan?</subtitle>
<quote>– Näin mielessäni kirjan päähenkilön Nelsonin yli seitsemän vuotta ennen kirjan ilmestymistä. Hän oli yksin rautatieasemalla kummallisessa ja hieman uhkaavassa kaupungissa. Toinen olento mielikuvassani oli iso, huonokuntoinen tiikeri. Kesti kuitenkin monta vuotta ennen kuin keksin koko tarinan. Jotta voin kirjoittaa kirjan, tarvitsen päähenkilöiden ja tapahtumapaikkojen lisäksi jonkun mysteerin tai muun idean.</quote>
<subtitle>Kenelle suosittelet kyseistä kirjaa?</subtitle>
<quote>– Nelson Tiikeritassu on kaikille tarkoitettu tarina. Juuri siksi olen onnellinen, että kirjasta on tehty selkomukautus.</quote>
<subtitle>Mitä muita kirjoja olet kirjoittanut?</subtitle>
<quote>– Olen kirjoittanut ja kuvittanut monta lastenkirjaa. Ehkä tunnetuimmat ovat pienestä Muru-koirasta sekä ujosta lapsesta kertovat kirjat. Kirjoissa he kohtaavat yhdessä pelkojaan. Uusin näistä kirjoista on Muru ja minä metropolissa.</quote>
<subtitle>Mistä saat inspiraation kirjoihisi?</subtitle>
<quote>– Inspiraatio tulee usein ikään kuin itsestään. Kun olen kirjoittanut tekstin, huomaan aina jälkeenpäin jonkun teeman tekstissäni. Teema voi olla yhteiskunnan vääryydet, lapsuuteni pelot tai joku asia, joka on naurattanut minua. Kaikkea, minkä kokee, voi käyttää inspiraationa!</quote>
<subtitle>Miten sinusta tuli kirjailija?</subtitle>
<quote>– Ensimmäinen kirjani oli juhlapuhe ystäväni häissä. Tein hänelle satukirjan häälahjaksi. Näin sain lukea puheeni suoraan kirjasta, eikä minun tarvinnut opetella sitä ulkoa. Olin silloin vielä paljon ujompi kuin olen nyt. Häiden jälkeen tein kirjasta uuden version kirjailija Hannele Mikaela Taivassalon kanssa. Yhteinen kirjamme ilmestyi vuonna 2006. Kirja on ruotsinkielinen ja sen nimi on Sagan om Prinsessan Bulleribång.</quote>
<subtitle>Mitä terveisiä haluat lähettää Selkosanomien lukijoille?</subtitle>
<quote>– Minusta tarinat ovat melkein parasta, mitä ihminen on keksinyt. Tarinat voivat syntyä niin monella tavalla ja yhtä monella tavalla niihin voi uppoutua. Se on kuin ajatusten lukemista, kun kirjailija ja lukija eläytyvät samaan tarinaan. Minusta se on kaunista ja vähän maagistakin.</quote>
Lena Frölander-Ulfin kirja Nelson Tiikeritassu on saatavilla kirjakaupoissa ja kirjastoissa. Kirjan selkomukautuksen on tehnyt Riikka Tuohimetsä.