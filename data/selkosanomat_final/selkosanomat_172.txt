<title>Heureka antaa tietoa ja elämyksiä</title>
<lead>Tiedekeskus Heureka avattiin Vantaan Tikkurilassa 25 vuotta sitten. Mallia otettiin vastaavasta tiedekeskuksesta USA:ssa.</lead>
<quote>– Tosin Heureka on aika ainutlaatuinen. Meillä kyse ei ole vain luonnontieteistä ja tekniikasta, vaan kaikesta tieteestä. Haluamme näyttää, miten eri asiat vaikuttavat ihmisiin ja koko yhteiskuntaan.</quote>
Näin sanoo Heurekan elämysjohtaja Mikko Myllykoski.
25 vuoden aikana Heurekassa on ollut monenlaisia näyttelyitä. Toistaiseksi suosituin näyttely kertoi dinosauruksista. Siellä oli sekä aitoja dinosaurusten luurankoja että liikkuvia dinosaurusten malleja.
Kiinnostusta herätti myös näyttely Body Worlds, jossa näytettiin aitoja säilöttyjä ihmisruumiita ja niiden osia.
Myllykoski kertoo, että Heurekan toiminnan periaatteet muuttuivat niihin aikoihin, kun hän kymmenen vuotta sitten aloitti työnsä elämysjohtajana. Aikaisemmin elämysjohtajan sijaan toiminimenä oli näyttely- johtaja.
<quote>– Nyt itse näyttely ei ole tärkein asia. Tärkeintä on se, millaisia elämyksiä vierailijat saavat tai mitä he oppivat ja muistavat myöhemmin, hän sanoo.</quote>
Toinen tärkeä asia Heurekassa on yhteistyö. Heurekassa halutaan, että vierailijat voivat tehdä asioita yhdessä. Osa näyttelyn esineistä ja kokeista suunnitellaan niin, että niiden ratkaisemiseen tarvitaan sekä lapsia että aikuisia.
Esimerkiksi näyttelyssä voi kokeilla hirsitalon tai iglun rakentamista. Viimeisten kattopalojen asettamiseen tarvitaan joku pitkä ihminen.
Heurekassa käy vuosittain noin 300 000 ihmistä. Suurin osa vierailijoista on koululuokkia. Myös monet perheet vierailevat tiedekeskuksessa.
<quote>– Meillä käy myös paljon aikuisia. Esimerkiksi Body Worlds -näyttelyn säilötyt ihmisruumiit kiinnostivat monia aikuisia.</quote>
<quote>– Emme halua karkottaa pois lapsia ja perheitä. Jatkossa meillä on kuitenkin enemmän ohjelmaa juuri aikuisille, sanoo Myllykoski.</quote>
<subtitle>Omaa ja lainattua</subtitle>
Heureka tekee yhteistyötä muiden maiden tiedekeskusten kanssa. Vain osa näyttelyistä on luotu kokonaan ja ainoastaan Heurekassa.
Osa vuokrataan muista maista. Toisaalta myös moni Heurekan näyttely lähtee kiertueelle maailmalle sen jälkeen, kun se sulkeutuu Heurekassa.
<quote>– Näyttelyiden vaihto on kaikin puolin hyvä asia. Meidän täytyy ajatella laajasti, kun luomme näyttelyä. Niitä ei saa suunnitella ainoastaan suomalaisille, vaan ihmisille monissa eri maissa. On myös hauskaa tietää, että meillä on suuri yleisö.</quote>
Jos Heurekassa käy 300 000 ihmistä, ulkomailla kävijöitä on paljon enemmän. Näyttelyn voi nähdä yhteensä miljoona ihmistä, sanoo Myllykoski.
Juuri nyt Heurekan näyttelyt ovat avoinna Hong Kongissa, Israelissa ja Portugalissa. Myös Vantaalla Heureka tarjoaa tietoa monella kielellä kansainväliselle yleisölle. Kaikki tekstit ja videot ovat suomeksi, ruotsiksi ja englanniksi. Monet tekstit ovat lisäksi viroksi ja venäjäksi, sillä monet Heurekan vierailijat puhuvat viroa tai venäjää äidinkielenään.
Heureka on suuri tiedekeskus, jossa on aina joku uusi näyttely. Lisäksi siellä on aina avoinna päänäyttely, joka koostuu erilaisista teemanäyttelyistä. Ne ovat esillä yleensä useamman vuoden. Siellä on muun muassa näyttely Suolistossa suhisee. Se kertoo, miten meidän ruoansulatuksemme toimii. Yhden osaston nimi on Heureka-klassikot. Siellä voi tehdä kokeita ja ymmärtää fysiikan lakeja paremmin. Siellä voi esimerkiksi yrittää nostaa autoa.
<subtitle>Koripallorotat</subtitle>
Toinen Heurekan suosikki on rotat, jotka pelaavat koripalloa. Parikymmentä rottaa asuu Heurekassa isossa häkissä. Niitä hoitaa ja kouluttaa Pia Mäkelä, jonka ammattinimenä on pääinnoittaja.
<quote>– Rotta pelaa kolme tai korkeintaan neljä ottelua päivässä. Emme halua stressata rottia enempää. Rotat eivät viitsi heitellä koreja, jos pakotamme ne pelaamaan liian usein, hän kertoo.</quote>