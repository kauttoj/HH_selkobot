<title>Venäjä jatkaa hyökkäystä Ukrainassa</title>
<lead>Venäjän hyökkäys Ukrainassa jatkuu viidettä päivää. Venäjän joukot hyökkäävät kohti Ukrainan pääkaupunkia Kiovaa.</lead>
Venäjä jatkaa ohjusiskuja ja pommituksia Ukrainassa. Ukrainan presidentti Volodymyr Zelenskyi sanoo, että Venäjän iskut ovat osuneet sotilaskohteisiin ja siviilikohteisiin. Ukrainan mukaan Venäjä on iskenyt myös asuintaloihin, kouluihin ja orpokoteihin.
Yhdysvaltalainen avaruusteknologian yritys Maxar Technologies julkaisi maanantaiaamuna kuvia, joissa näkyy viiden kilometrin mittainen sotilasajoneuvojen jono. Venäläinen saattue on matkalla kohti Kiovaa. Saattueeseen kuuluu sotilaita, ajoneuvoja, panssarivaunuja ja tykkejä.
Ukrainan presidentti Volodymyr Zelenskyi sanoo, että seuraava vuorokausi on ratkaiseva Ukrainan kannalta.
<subtitle>Ukraina suostuu neuvotteluihin</subtitle>
Ukraina kertoi sunnuntaina, että se suostuu neuvottelemaan Venäjän kanssa. Neuvottelut käydään Valko-Venäjän rajalla. Ukrainan presidentin Volodymyr Zelenskyin mukaan neuvotteluissa ei ole enakkoehtoja. Presidentti Volodymyr Zelenskyi ei osallistu neuvotteluihin.
Monet maat epäilevät neuvottelujen lopputulosta. Britannian pääministeri Boris Johnson ei usko, että Venäjän presidentti Vladimir Putin haluaa neuvotella rehellisesti.
<quote>– En usko, että Vladimir Putin on rehellinen, pääministeri Johnson sanoi sunnuntaina.</quote>
Vladimir Putin määräsi sunnuntaina Venäjän ydinasejoukot valmiustilaan. Putinin ilmoitus koetaan lännessä uhkauksena.
<subtitle>EU-maat sopivat uusista pakotteista</subtitle>
EU-maiden johtajat sopivat uusista pakotteista Venäjää vastaan sunnuntai-iltana. EU-johtajat sopivat uusista pakotteista hätäkokouksessa Brysselissä. Suomen pääministeri Sanna Marin osallistui kokoukseen.
Sanna Marinin mukaan uudet pakotteet eli sanktiot ovat ennenäkemättömän kovia. Pakotteet iskevät esimerkiksi Venäjän öljynvientiin, venäläisiin diplomaatteihin ja venäläisiin pankkeihin. Venäläisten rikkaiden eli oligarkkien omaisuudet jäädytetään eli niiden käyttö estetään.
Venäjän rahayksikön ruplan arvo on romahtanut. Ruplan arvo on kaikkien aikojen alimmalla tasolla.
Pakotteet tietävät kovia aikoja myös  tavallisille venäläisille. Hinnat nousevat ja elintaso laskee.
<subtitle>Yli 420 000 ihmistä on paennut Ukrainasta</subtitle>
Yli 420 000 ihmistä oli jättänyt kotinsa Ukrainassa sunnuntaina. Ukrainalaiset pakenevat Venäjän hyökkäystä.
YK:n pakolaisjärjestö UNHCR kertoo, että sadat tuhannet ihmiset pyrkivät Ukrainasta naapurimaihin. Pakolaisia tulee erityisen paljon Ukrainan länsinaapuriin Puolaan. Myös Moldovaan ja Romaniaan on tullut paljon ukrainalaisia turvaan.
Suomessa valmistaudutaan ukrainalaisten pakolaisten tuloon. Ukrainalaiset pakolaiset saavat tulla Suomeen ilman viisumia kolmeksi kuukaudeksi.
Venäjän hyökkäys Ukrainaan alkoi viime viikolla torstaiaamuna. Venäjä hyökkää Ukrainaan idästä, etelästä ja pohjoisesta. Venäjän hyökkäys pohjoisesta kulkee Valko-Venäjän kautta.