<title>Sähköpotkulaudat palasivat kaupunkien kaduille</title>
<lead>Kun lumi sulaa, suositut sähköpotkulaudat otetaan taas esille. Tänä vuonna kaupungeissa on enemmän parkkipaikkoja sähköpotkulaudoille. Jatkossa laudoilla ei saa myöskään ajaa niin kovaa.</lead>
Turussa sähköpotkulautoja on näkynyt kaduilla jo parin viikkoa. Turku oli ensimmäinen suomalainen kaupunki, jossa sähköpotkulaudat otettiin esiin talven jälkeen. Pian sähköpotkulaudat ilmestyivät kaduille myös muissa Suomen kaupungeissa.
Moni yritys vuokraa sähköpotkulautoja. Sähköpotkulautojen käyttäjien täytyy kuitenkin noudattaa kaupungin sääntöjä. Moni kaupunki haluaa vaikuttaa enemmän siihen, miten ihmiset käyttävät sähköpotkulautoja.
<subtitle>Enemmän parkkipaikkoja ja nopeusrajoituksia</subtitle>
Sähköpotkulaudoille tarvitaan tarpeeksi parkkipaikkoja. Sähköpotkulaudat eivät saa lojua kaduilla ja jalkakäytävillä.
<quote>– Haluamme, että sähköpotkulautojen käyttäjät ottavat kuvan siitä, mihin he parkkeeraavat. Kuvan voi sitten lähettää puhelimella meille, jotka vuokraamme sähköpotkulautoja, kertoo Max Thelen. Hän on Voin operatiivinen johtaja. Voi on yritys, joka vuokraa sähköpotkulautoja esimerkiksi Turussa.</quote>
<quote>– Teemme hyvää yhteistyötä Turun kaupungin kanssa. Kaupunki on esimerkiksi pyytänyt meiltä, että olisi enemmän alueita, joilla on nopeusrajoituksia. Me ohjelmoimme sähköpotkulaudat niin, että niillä ei voi ajaa niin kovaa. Viikonloppuisin keskiyön ja aamuviiden välillä maksiminopeus on 15 kilometriä tunnissa.</quote>
<subtitle>Humalassa ei pidä ajaa</subtitle>
Sähköpotkulaudat ovat hyvin suosittuja. Suomen liikenne- ja viestintäministeriö on ehdottanut, että sähköpotkulautojen promilleraja olisi 0,5 promillea. Se tarkoittaa, että humalassa ei saisi ajaa. Ministeriö ajattelee, että silloin tapahtuisi vähemmän onnettomuuksia. Ministeriö haluaa antaa poliisille oikeuden pysäyttää ihmisen, jos poliisi epäilee, että ihminen ajaa sähköpotkulautaa humalassa.
Liikenne- ja viestintäministeriö ehdottaa myös, että sähköpotkulautoja ei saisi pysäköidä jalkakäytäville ja kaduille.
<subtitle>Sähköpotkulaudat kielletään Pariisissa</subtitle>
Ranskan pääkaupungissa Pariisissa sähköpotkulautoja ei saa pian enää vuokrata. Pariisilaiset äänestivät maaliskuussa sähköpotkulautojen käytöstä kaupungissa. Suurin osa pariisilaisista halusi kieltää sähköpotkulaudat.
Pariisissa on tapahtunut paljon sähköpotkulautaonnettomuuksia. Moni ihminen ajaa ilman kypärää. Monet käyttäjät ovat myös hyvin nuoria. Pariisissa yli 12-vuotiaat voivat vuokrata sähköpotkulautoja.
Sähköpotkulautoja lojuu usein puistoissa ja toreilla. Ihmiset eivät viitsi parkkeerata niitä parkkipaikoille.
Syyskuun alusta alkaen sähköpotkulautoja ei saa enää vuokrata Pariisissa.