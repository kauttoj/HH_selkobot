<title>”Tärkeintä on yhdessä tekeminen”</title>
<lead>Ravintolapäivässä kuka vain voi perustaa ravintolan yhdeksi päiväksi.</lead>
Timo Santala on yksi ravintolapäivän keksijöistä. Timo Santala, Antti Tuomola ja Olli Sirén keksivät idean ravintolapäivästä vuonna 2011. Sen jälkeen yhden päivän pop-up -ravintoloiden idea on levinnyt valtavasti.
Samanlaisia ruokafestivaaleja on nyt 70 maassa. Yhteensä 17 400 yhden päivän ravintolaa on tarjonnut ruokaa kahdelle miljoonalle ihmiselle.
<quote>– Oikeastaan kyse ei ole ruuasta, sanoo Santala. Nykyisin hän kehittää Helsingin kaupungin ruokakulttuuristrategiaa.</quote>
Kyse on siitä, että ihmiset haluavat vaikuttaa yhteisössään. He tekevät mukavia asioita yhdessä ja näyttävät muille esimerkkiä. Ravintolapäivänä kaupungissa on täysin erilainen tunnelma kuin muulloin.
Santala sanoo, että tarkoitus ei ole vastustaa virkavaltaa tai viranomaisia.
<quote>– En usko vastalauseisiin ja vastakohtaisuuksiin. Jos jotain on vialla, protestointi auttaa vain harvoin. On parempi tehdä jotain myönteistä ja luovaa, hän sanoo.</quote>
Santalan mielestä ravintolapäivän ansiosta tällainen muutos on jo tapahtunut. Aiemmin yhden päivän ravintolasta piti tehdä ilmoitus viranomaisille.
Nyt tämä säännös on poistettu.
<subtitle>Luottamus on tärkeää</subtitle>
<quote>– Yhteiskunnan täytyy perustua luottamukseen. Ihmisten täytyy luottaa toisiinsa ja viranomaisiin. Viranomaisten on luotettava ihmisiin, Santala toteaa.</quote>
<quote>– Valitettavasti tuntuu siltä, että Suomessa viranomaiset eivät luota ihmisiin. Sääntöjä ja määräyksiä on valtavasti.</quote>
Ongelmia yritetään estää jo ennen kuin ne syntyvät. Siksi Suomessa aloittaa vähemmän uusia yrityksiä kuin monissa muissa maissa.
<quote>– Suomen lait ovat samanlaisia kuin muissa EU-maissa. Se ei ole ongelma. Täällä lakeja ja sääntöjä tulkitaan kuitenkin hyvin tarkasti. Se on ongelma.</quote>
<quote>– Yhteiskunnan tehtävä on luoda kansalaisille mahdollisuuksia toteuttaa itseään.</quote>
<subtitle>Unelmat pitää toteuttaa</subtitle>
Tärkeintä ravintolapäivässä ei ole hyvä ruoka, vaan muutos ihmisten ajattelutavassa.
<quote>– Ihmisistä on tullut rohkeampia. Monet ovat saaneet lisää itseluottamusta ravintolapäivän ansiosta ja avanneet oikean ravintolan tai kahvilan.</quote>
<quote>– Luulen, että ravintolapäivä on osa suurta muutoksen aaltoa. Elämme demokraattisessa yhteiskunnassa. Meillä on oikeus muuttaa asioita, joista emme pidä. Ravintolapäivä auttaa luomaan myönteistä ilmapiiriä, uudenlaista ajattelutapaa, sanoo Timo Santala.</quote>
<subtitle>Ravintolapäivä</subtitle>
<quote>– Alkoi Suomessa vuonna 2011.</quote>
<quote>– Kuka vaan voi avata ravintolan tai kahvilan päiväksi.</quote>
<quote>– On levinnyt 34 maahan.</quote>
<quote>– Seuraavat ravintolapäivät ovat 16. toukokuuta, 16. elokuuta ja 21. marraskuuta.</quote>