<title>Valerio Venti on italialainen jäätelömestari</title>
<lead>Valerio Venti opiskeli taloustieteitä ja markkinointia yliopistossa Italiassa. Mutta nyt kolme vuotta myöhemmin hän valmistaa jäätelöä Helsingissä ja nauttii työstään.</lead>
Venti tapasi suomalaisen naisen ja päätti muuttaa Suomeen. Hän ei yrittänyt löytää töitä ekonomina. Sen sijaan hän opiskeli Italiassa jäätelömestariksi ennen kuin muutti Suomeen.
<subtitle>Miten käsityönä tehty jäätelö eli artesaanijäätelö eroaa tavallisesta jäätelöstä?</subtitle>
<quote>‑ Tärkeintä on, että kaikki tehdään itse omista raaka-aineista. Suuri osa raaka-aineista on suomalaista, kuten maito, kerma ja marjat. Saamme Italiasta pieniltä tuottajilta pähkinää, lakritsia ja muita ainesosia, joita emme saa Suomesta.</quote>
<quote>‑ Artesaanijäätelö on tuoretta. Jäätelöbaari Jädelinossa tarjoillaan jäätelöä, joka on tehty samana tai edellisenä päivänä. Jäätelö on tehty käsin. Se on käsityötä. Siitä tulee sana käsityöläinen eli artesaani.</quote>
<quote>‑ Ainesosia ovat tuore maito ja kerma, vesi, erilaiset sokerit, pieni määrä papujauhoja sakeuttamisaineena ja ilmaa.</quote>
<subtitle>Sisältääkö jäätelö ilmaa?</subtitle>
<quote>‑ Kyllä, ilma on todella tärkeä ainesosa, koska se antaa jäätelölle oikean rakenteen. Meidän jäätelömme sisältää noin 30 prosenttia ilmaa. Tavallinen jäätelö sisältää paljon enemmän ilmaa, jopa 70 prosenttia. Italialainen jäätelö on pehmeämpää kuin Suomalainen jäätelö. Siksi me emme rullaa jäätelöstä palloja, vaan laitamme jäätelöä lusikalla kuppiin.</quote>
<quote>‑ Perusaineksien lisäksi tarvitaan tietenkin aineita, jotka antavat jäätelölle maun.</quote>
<subtitle>Mitä makuja sinä teet?</subtitle>
<quote>‑ Teen 70:ää erilaista jäätelöä ja sorbettia. Jäätelöbaarissa on tilaa vain 12 maulle yhtä aikaa. Meillä on esimerkiksi pistaasipähkinää, lakritsia, mansikkaa, vaniljaa, suklaata, hasselpähkinää, sitruunaa ja mustaherukkaa.</quote>
<subtitle>Mainitsit sorbetit. Mikä on jäätelöä ja mikä on sorbettia?</subtitle>
<quote>‑ Sorbetissa on hedelmiä tai marjoja ja sokerilientä. Sorbetti ei sisällä maitoa tai kermaa. Sorbetti on usein makeampaa kuin jäätelö. Meidän sorbettimme sisältää 25 prosenttia sokeria. Maito- ja kermajäätelö sisältää 17‑18 prosenttia sokeria.</quote>
<subtitle>Mitkä maut ovat suosituimpia?</subtitle>
<quote>‑ Tarjoamme erilaisia makuja eri päivinä. Kaksi suurinta suosikkia ovat pistaasi ja lakritsi. Klassikot, kuten mansikka, suklaa ja vanilja, ovat tietenkin myös suosittuja.</quote>
<subtitle>Mitä jäätelöä syöt itse?</subtitle>
<quote>‑ Minun täytyy kokeilla kaikkia jäätelöitä, joita teen. Etsin myös uusia makuja. Usein suosikkini on uusin maku. Mutta pidän myös klassikoista kuten pistaasista, hasselpähkinästä ja italialaisesta erikoisuudesta zabaglionesta.</quote>
<subtitle>Kuinka viihdyt Suomessa?</subtitle>
<quote>‑ Viihdyn hyvin. Olen kotoisin Abruzzon alueelta, missä on paljon vuoria. Siellä voi myös olla kylmä, joten Suomen kylmyys ei ollut uutta minulle. Suomen talvi on kyllä pitkä.</quote>
<quote>‑ Pidän myös työstäni. Tulen jäätelöbaariin joka aamu kello seitsemän tekemään jäätelöä. Työtä on paljon, mutta silti työ on vapaata. Talvella voin ottaa rauhallisemmin. Silloin emme ole auki joka päivä ja asiakkaita on vähemmän.</quote>