<title>Iran ja Yhdysvallat riitelevät</title>
<lead>Iranin ja Yhdysvaltojen suhde on ollut huono jo kauan. Tänä vuonna tilanne on huonontunut lisää. Tässä uutisessa kerrotaan, miksi Iran ja Yhdysvallat riitelevät.</lead>
<subtitle>Iranin ja Yhdysvaltojen riitainen suhde</subtitle>
Iranin ja Yhdysvaltojen suhde on ollut huono jo monta vuotta. Yhdysvallat on laittanut Iranille talouspakotteita monta kertaa. Talouspakotteiden takia maa ei voi käydä kauppaa joidenkin maiden kanssa. Niiden takia Iran ei voi myydä öljyä muille maille. Se tarkoittaa sitä, että Iran ei saa tarpeeksi rahaa mistään.
Vuonna 2015 Iran, Yhdysvallat ja viisi muuta maata tekivät sopimuksen. Iran lupasi, että se ei rakenna ydinpommia eli todella vaarallista asetta. Muut maat lupasivat, että ne eivät enää laita talouspakotteita Iranille.
Vuonna 2018 Yhdysvaltojen presidentti Donald Trump sanoi, että Yhdysvallat ei enää noudata sopimusta. Yhdysvallat määräsi uusia talouspakotteita Iranille.
Seuraavaksi myös Iran päätti, että ei enää noudata sopimusta.
<subtitle>Iranin ja Yhdysvaltojen tilanne nykyään</subtitle>
Iranin ja Yhdysvaltojen tilanne on huonontunut lisää viime aikoina.
Joku ampui japanilaista ja norjalaista laivaa kesäkuussa Iranin Omaninlahdella. Kukaan ei kuitenkaan kuollut. Yhdysvallat väittää, että Iran ampui laivoja. Iran kuitenkin sanoo, että on syytön.
Seuraavaksi Iran ampui alas Yhdysvaltojen vakoilulennokin. Vakoilulennokki on pieni lentokone, joka kerää tietoa jostakin paikasta. Vakoilulennokeissa ei ole ikinä ihmisiä. Kukaan ei siis kuollut.
Yhdysvallat suuttui Iranille, koska sen mielestä vakoilulennokki ei lentänyt Iranissa. Yhdysvaltojen mielestä Iran ampui lennokin turhaan. Iran väittää, että lennokki lensi Iranissa. Minkään maan alueella ei saa lentää ilman lupaa.
Yhdysvallat halusi kostaa Iranille. Yhdysvallat aikoi ampua paikkaa, jossa on iranilaisia sotilaita. Donald Trump kuitenkin päätti, että Yhdysvallat ei ammu.
Silti Yhdysvallat hyökkäsi Iranin tietokoneverkkoon eli teki kyberhyökkäyksen. Kyberhyökkäys yrittää häiritä tietokoneiden toimintaa. Yhdysvallat hyökkäsi tietokoneeseen, joka ohjaa Iranin aseita.
<subtitle>Mitä riidasta seuraa?</subtitle>
Tänä vuonna kukaan ei ole kuollut Iranin ja Yhdysvaltojen riidan takia. Vakoilulennokissa ei ollut ihmisiä. Yhdysvallat päätti, että ei ammu Irania.
Monet iranilaiset joutuvat silti kärsimään. Talouspakotteet ovat huono asia Iranille. Joidenkin tavaroiden ja ruoan hinta on noussut Iranissa todella paljon. Iranilaiset menettävät paljon rahaa.
Yhdysvallat ei halua, että Iran tekee oman ydinpommin. Se pelkää, että Iran voisi käyttää sitä joskus. Yhdysvalloilla on ydinpommeja. Yhdysvallat pudotti kaksi ydinpommia Japaniin toisessa maailmansodassa vuonna 1945. Kymmeniätuhansia ihmisiä kuoli.
Nyt monet tutkijat miettivät, että alkavatko Iran ja Yhdysvallat sotia. Sota ei ala todennäköisesti. Tilanne on silti vakava.
Suomi aloittaa Euroopan unionin puheenjohtajana heinäkuun alussa. Suomen täytyy ehkä auttaa Irania ja Yhdysvaltoja sopimaan riitansa.
Lähde HS, Länsi-Suomi, Yle