<title>Villa Elfvik on monipuolinen retkikohde</title>
<lead>Villa Elfvik on luontotalo, jossa on luontoon liittyviä näyttelyitä sekä kahvila. Se sijaitsee Espoossa Laajalahdessa. Luontotalon pihasta lähtee erilaisia luontopolkuja. Kysyimme luontotalon johtajalta Riitta Pulkkiselta vinkkejä alueella retkeilyyn.</lead>
<subtitle>Mitä Villa Elfvikissä ja sen ympäristössä voi tehdä?</subtitle>
Luontotalon näyttelyt
Luontotalossa on näyttelyitä, joissa kerromme luonnosta ja eläimistä. Sisäänpääsy on maksuton. Luontotaloon pääsee myös pyörätuolilla tai lastenvaunujen kanssa.
Eläköön Espoo -näyttelyssä kerromme mielenkiintoisia asioita Espoon luonnosta. Näyttelyssä voi esimerkiksi silittää ketun turkkia ja kuunnella erilaisten lintujen laulua.
Vuoden luontokuvat 2020 -näyttely on esillä 23.6.–15.8. Näyttelyssä on hienoja ja monipuolisia valokuvia luonnosta ja eläimistä.
<subtitle>Luontopolut ja lintutorni</subtitle>
Villa Elfvikin ympäristössä on erilaisia luontopolkuja. Villa Elfvikistä voi lainata opasvihkoja, joissa kerrotaan lisää alueen kasveista ja eläimistä.
Luonnon helmassa -polku on alle kilometrin mittainen, ja sen varrella on myös lintutorni. Polun voi kiertää myös pyörätuolilla tai lastenvaunujen kanssa.
Laajalahden polku on kolme kilometriä pitkä ja se päättyy Otaniemeen. Polun varrella voi nähdä lehmiä laitumella.
<subtitle>Ohjatut retket</subtitle>
Kesällä on ohjattuja retkiä, joihin voi osallistua koko perhe. Retki on joka sunnuntai kello 10.30. Retkelle lähdetään luontotalon pihalta, osoite on Elfvikintie 4. Retki kestää kaksi tuntia.
Ota mukaan pienet eväät ja pukeudu sään mukaisesti. Jos haluat tutkia lintuja, ota mukaan myös kiikarit.
<subtitle>Eväiden syöminen</subtitle>
Voit syödä omia eväitä tai voit ostaa syötävää Villa Elfvikin kahvilasta. Kahvila on auki kesällä lauantaina ja sunnuntaina. Alueella ei saa grillata.
<subtitle>Mitä eläimiä ja kasveja Villa Elfvikin ympäristössä voi nähdä?</subtitle>
Lintulajeista voit nähdä esimerkiksi punajalkaviklon, töyhtöhyypän ja ruokokerttusen. Luontopolun varrella kasvavat järviruoko, mesiangervo ja monet muut kasvit. Itä-Suomen kyytöt eli lehmät laiduntavat kesällä Elfvikin laitumella.
Laitumen ympärillä on sähköaita, joten älä mene aidan lähelle vaan pysy polulla! Alueella on pieni mahdollisuus nähdä myös liito-orava, jos liikkuu alueella hämärässä tai yöllä.
<subtitle>Miksi luonto on tärkeä asia?</subtitle>
Luonnossa eläimet ja kasvit saavat olla rauhassa. Ne voivat lisääntyä ja elää lajityypillistä eli normaalia ja hyvää elämää. Luonto on hyvä asia myös ihmiselle. Kun ihminen kävelee luonnossa, hänen verenpaineensa laskee ja stressi vähenee.
<subtitle>Saapumisohjeet</subtitle>
Osoite Elfvikintie 4.
Julkinen liikenne esimerkiksi bussi 550, kävelyä pysäkiltä noin 800 metriä.
Katso tarkemmat tiedot reittiopas.fi.
Voit tulla myös kaupunkipyörällä. Villa Elfvikin parkkipaikalla on kaupunkipyörä-asema.
Lisää tietoa yleiskielellä: Villa Elfvikin luontotalo | espoo.fi