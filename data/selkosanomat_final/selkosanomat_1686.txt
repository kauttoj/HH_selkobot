<title>Musiikkia maaseudun rauhassa</title>
<lead>Sipoossa maaseudun rauhassa äänitetään menestyslevyjä. E-Studiosta on tullut artistien suosikkipaikka. Selkosanomat tutustui levyjen tekemiseen Sipoon Gesterbyn kylässä.</lead>
Studiopäällikkö eli musiikkistudion johtaja Jyri Riikonen nauttii aamukahviaan aurinkoisella terassilla. Ympärillä aukeaa kaunis itäisen Uudenmaan maalaismaisema.
Olemme tutustumassa levytysstudio E-Studioon Sipoossa. Täällä äänitetään musiikkia ja uusia äänilevyjä.
E-Studiolla ovat äänittäneet esimerkiksi J. Karjalainen, Michael Monroe, 69 Eyes, Ismo Alanko, Dave Lindholm, Tuure Kilpeläinen ja Kaihon Karavaani, Apocalyptica, Ilmavoimien Big Band ja Erja Lyytinen.
E-Studio avattiin tammikuussa 2018. Jyri Riikonen kertoo, että vanha maatila muuttui äänitysstudioksi luontevasti. Huone on suuri ja avara, luonnonvalo tulee korkeista ikkunoista.
<quote>– Ajatuksenamme oli tehdä paikka, joka sopii maalaismaisemaan ja tähän ympäristöön.</quote>
<quote>– Studiotila oli aikaisemmin kaksikerroksinen. Kerrokset purettiin, ja saimme paljon tilaa. Musiikki soi sitä paremmin, mitä enemmän äänelle on tilaa. Se on luonnonlaki.</quote>
Studion yläkerrasta löytyvät majoitustilat. Ajatuksena on se, että artistit ja bändit voivat keskittyä rauhassa levyntekoon.
<quote>– Täältä on lyhyt matka Helsinkiin. Mellunmäen metroasemalle pääsee 15 minuutissa autolla. Myös Porvooseen on lyhyt matka.</quote>
<subtitle>”Tämä on paljon enemmän kuin työ”</subtitle>
47-vuotias Riikonen on äänittäjä, miksaaja ja tuottaja. Äänittäjä taltioi musiikin. Miksaaja säätää musiikin sävyt sellaisiksi kuin tekijä on sen alun perin halunnut kuulostavan. Tuottaja vastaa äänitetyn musiikin sisällöstä.
<quote>– Studion tarkoitus on taltioida laadukkaasti ihmisiä, jotka soittavat yhdessä.</quote>
<quote>– Levyn eli musiikkialbumin pohjien tekeminen kestää studiolla yleensä viikon. Se tarkoittaa sitä, että sinä aikana soitetaan ja nauhoitetaan kaikki musiikki. Sen jälkeen levy vielä masteroidaan, miksataan ja sille tehdään kannet. Masteroinnissa musiikkikappaleiden äänimaailma tasapainotetaan ja korjataan. Suomessa ei äänitetä levyjä kuukausia.</quote>
<quote>– Kun musiikki on hyvin valmisteltu, ei sen taltiointiin kuulu kovin montaa päivää.</quote>
Riikonen on kotoisin Lappeenrannasta. Hän asuu lastensa kanssa studion yhteydessä ja vastaa rakennuksen ylläpidosta. E-Studiolla on yhteensä kuusi vakituista työntekijää.
Riikosella on pitkä kokemus studiotöistä. Ennen E-Studiota hän teki töitä esimerkiksi Finnvoxille ja Seawolf-studioille.
<quote>– Tarinani on perinteinen. Soitin nuorempana bändeissä, ja aloin äänittää musiikkiamme. Sitten tutustuin ääniteknikoihin, jotka opettivat minua lisää. Sen jälkeen aloin saada töitä äänittäjänä. Äänitin myös Lontoossa vuoden.</quote>
Riikonen on äänittänyt ja tuottanut satoja levyjä. Tunnetuimpia hänen äänittämiään levyjä ovat esimerkiksi J. Karjalaisen Et ole yksin ja Steve ’n’ Seagullsin levyt.
Riikonen toivoo, että E-Studio jää toimintaan vielä sen jälkeen, kun hän jää jonain päivänä eläkkeelle.
<quote>– Olen ajatellut asian niin, että tätä ei ole rakennettu ainoastaan minua varten. Tämä on tehty bändejä ja musiikkia varten. Toivottavasti tämä jää elämään myös minun jälkeeni.</quote>
<quote>– Studiopäällikön työ on minulle enemmän elämäntapa. En mieti kauheasti sitä, mikä on vapaa-aikaa ja mikä työtä. Tämä on enemmän kuin työ. Tämä on palveluala, jossa syntyy hyvää jälkeä, kun ihmisillä on kivaa.</quote>