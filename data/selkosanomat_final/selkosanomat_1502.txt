<title>Euroopan parlamentin vaalien ennakkoäänestys alkaa</title>
<lead>Euroopan parlamentin vaalit eli europarlamenttivaalit ovat pian. Vaalipäivä on Suomessa sunnuntaina 26. toukokuuta. Ennakkoäänestys alkaa 15. toukokuuta ja päättyy 21. toukokuuta.</lead>
Vaaleissa valitaan Suomen edustajat Euroopan parlamenttiin. Euroopan parlamentti säätää lakeja, jotka vaikuttavat elämäämme joka päivä. Se tekee myös Euroopan unionin talousarvion. Selkosanomat kokosi tarpeellisia tietoja Euroopan parlamentista ja Euroopan unionista. Muista äänestää eurovaaleissa!
<subtitle>Mikä on Euroopan unioni eli EU?</subtitle>
Euroopan unioni on liitto, joka muodostuu sen jäsenmaista.
Euroopan unioniin kuuluu 28 Euroopan maata: Alankomaat, Belgia, Bulgaria, Espanja, Irlanti, Italia, Itävalta, Kreikka, Kroatia, Kypros, Latvia, Liettua, Portugali, Puola, Ranska, Romania, Ruotsi, Saksa, Slovakia, Slovenia, Suomi, Tanska, Tšekki, Unkari, Luxemburg, Viro, Malta ja Yhdistynyt kuningaskunta eli Britannia.
19 maassa on käytössä Euroopan unionin yhteinen raha, euro.
Albania, Montenegro, Pohjois-Makedonia, Serbia ja Turkki käyvät neuvotteluja EU:n jäsenyydestä. Bosnia-Hertsegovina ja Kosovo ovat myös mahdollisia tulevia jäseniä. Britannia käy neuvotteluja eroamisestaan Euroopan unionista.
<subtitle>Miten Euroopan parlamenttiin valitaan edustajat?</subtitle>
Jokaisen EU-maan kansalaiset valitsevat vaaleissa omat edustajansa Euroopan parlamenttiin. Edustajat valitaan joka viides vuosi. Vaalit järjestetään samaan aikaan kaikissa jäsenmaissa.
Euroopan parlamentissa on tällä hetkellä 751 jäsentä. Parlamentin paikat on jaettu jäsenmaiden kesken suhteessa maan väkilukuun. Isoilla valtioilla on enemmän edustajia kuin pienillä. Suomella on parlamentissa 13 edustajaa. Esimerkiksi Saksalla on 96 edustajaa ja Ranskalla 74 edustajaa.
Edustajamääriin voi tulla muutoksia, kun jäsenmaiden määrä muuttuu.
<subtitle>Miten EU:ssa tehdään päätöksiä?</subtitle>
Euroopan unionissa päätöksiä tekevät:
• Euroopan parlamentti edustaa EU:n kansalaisia.
Euroopan parlamentti säätää lakeja ja päättää EU:n talousarviosta
yhdessä Euroopan komission kanssa.
• Eurooppa-neuvosto eli EU-maiden johtajien huippukokous
päättää EU:n poliittisesta linjasta. Se ei säädä lakeja.
• Ministerineuvosto eli Euroopan unionin neuvosto
edustaa jäsenmaiden hallituksia.
• Euroopan komissio valmistelee ja panee täytäntöön päätöksiä.
Uusi komissio valitaan parlamentin vaalien jälkeen.
<subtitle>Onko Euroopan parlamentissa puolueita?</subtitle>
Poliittisesti samalla tavalla ajattelevat edustajat eri maista muodostavat Euroopan parlamentissa viisi ryhmää.
Ryhmät ovat (suluissa niihin kuuluvat Suomen puolueet): Euroopan kansanpuolueen ryhmä (Kokoomus ja Kristilliset), Euroopan parlamentin sosialistien ja demokraattien ryhmä (SDP), Euroopan liberaalidemokraattien liiton ryhmä (RKP, Keskusta), Vihreät eli Euroopan vapaa allianssi -ryhmä (Vihreät) ja Vapaa ja demokraattinen Eurooppa -ryhmä (Perussuomalaiset).
Lähteet Euroopan parlamentin Suomen-toimisto, Euroopan unionin verkkosivusto europa.eu