<title>Villiyrteistä makua ruokiin ilmaiseksi</title>
<lead>Luonnossa kasvaa monia kasveja, joita voi käyttää ruuanlaitossa. Näitä kasveja kutsutaan villiyrteiksi.</lead>
Villiyrttejä voi kerätä koko kevään, kesän ja syksyn ajan. Luonnossa liikkumisesta saa lisäksi hyvän mielen. Villiyrttejä kasvaa esimerkiksi peltojen reunoilla ja niityillä. Myös metsistä löytää syötäviä kasveja.
Toukokuussa saattaa löytää lämpimiltä paikoilta ensimmäisiä villiyrttejä. Voikukka on niistä parhaiten tunnettu, samoin nokkonen.
<subtitle>Villiyrtit kasvavat ja kukkivat eri aikoina kesällä</subtitle>
Kuusenkerkässä eli kuusen uudessa vaaleanvihreässä versossa on paljon vitamiineja. Raikkaan makuisia kuusenkerkkiä voi vaikka pakastaa. Niiden keräämiseen tarvitaan kuitenkin metsänomistajan lupa.
Siankärsämöt kukkivat niityillä lähes koko kesän. Siankärsämöiden valkoiset kukat sopivat kuivattuna mausteeksi vaikka kasviskeittoon. Niistä saa myös vatsalle ystävällistä yrttiteetä. Siankärsämön tuoreita, vihreitä lehtiä voi käyttää salaateissa ja keitoissa persiljan tapaan.
Mesiangervon kukinnot ovat keskikesällä parhaimmillaan. Ne tuoksuvat hunajalle ja ovat monien hyönteisten suosikkeja. Kerman värisiä kukkia voi käyttää tuoreena teehen. Kuivaaminen voimistaa kukkien makua.
Mesiangervosta voi tehdä teetä.Tee voi helpottaa päänsärkyä ja flunssan oireita.
Maitohorsma on monikäyttöinen villiyrtti. Maitohorsmasta voidaan käyttää sekä kukat että vihreät lehdet. Nuoria maitohorsman versoja voi keittää kokonaisina ja syödä voisulan kanssa.
Kukilla voi koristella täytekakun tai vaikka makeita jälkiruokia. Tuoreet vihreät lehdet sopivat salaatteihin ja niitä voi myös kuivattaa yrttiteeksi.
Kanervan kukat sopivat parhaiten teen valmistukseen.Teelusikallinen kuivattuja kanervankukkia riittää yhden ison kupillisen valmistamiseen. Kaada kukkien päälle kiehuvaa vettä ja anna juoman hautua viisi minuuttia. Miedon makuinen tee rauhoittaa ja auttaa nukahtamaan.
Katajanmarjat kerätään vasta, kun ne ovat muuttuneet tummansinisiksi. Vihreä marja on vielä raaka. Katajanmarjoja kerätessä ei saa vahingoittaa itse kasvia. Voimakkaan makuiset katajan- marjat sopivat varsinkin riistaruokien maustamiseen. Katajanmarjoista tehty tee voi ehkäistä tai helpottaa flunssaa.
Vuohenputki on yleinen rikkakasvi. Rikkakasvit ovat kasveja, jotka kasvavat paikoissa, joissa niiden ei haluta kasvavan. Vuohenputken nuoria lehtiä voi käyttää salaateissa tai pinaatin tilalla letuissa ja piirakoissa. Vuohenputken lehdet sopivat myös peston valmistamiseen.
Juttu on julkaistu Selkosanomissa syyskuussa 2020.