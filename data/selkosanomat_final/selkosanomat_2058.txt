<title>Koulurauha julistettiin selkokielellä</title>
<lead>Elokuussa julistettiin Koulurauha kaikille Suomen koululaisille, päiväkotilapsille ja opiskelijoille. Koulurauhan viesti on, että kaikki ovat yhtä tärkeitä ja koulun täytyy olla turvallinen paikka.</lead>
Suomeen on julistettu Koulurauha joka syksy jo 30 vuoden ajan. Koulurauhan tarkoitus on toivottaa hyvää kouluvuotta kaikille. Kouluvuosi on hyvä, kun kaikilla on koulussa rauhallista ja turvallista.
<subtitle>Koulu kaikenlaisia ihmisiä varten</subtitle>
Jokaisessa koulussa on monenlaisia ihmisiä. On tärkeää, että kaikki voivat olla koulussa juuri sellaisia kuin ovat oikeasti.
<quote>– Koulurauha muistuttaa joka vuosi, että jokainen saa olla koulussa oma itsensä, sanoo Elina Rautiainen.</quote>
Hän on töissä Mannerheimin Lastensuojeluliitossa eli MLL:ssa. MLL on ollut joka vuosi mukana järjestämässä Koulurauhaa.
<quote>– Koulurauhaan kuuluu tapahtuma, jossa uusi Koulurauhan julistus luetaan. Lisäksi koulut saavat Koulurauha-tehtäviä. Tehtävät auttavat, että koululaiset ja opiskelijat tutustuvat toisiinsa ja viihtyvät yhdessä, Elina Rautiainen kertoo.</quote>
Tutustuminen ja yhdessä toimiminen ovat tärkeitä. – Kun tunnemme toisemme, meidän on helpompi myös ymmärtää toisiamme, Elina Rautiainen sanoo.
Tämän vuoden Koulurauha-tehtäviä suunnittelivat koululaiset ja opiskelijat Turun suunnalta. Uusissa tehtävissä esimerkiksi piirretään ja askarrellaan, pelataan sisällä ja ulkona sekä rentoudutaan yhdessä.
<subtitle>Koulukaveria täytyy tukea</subtitle>
Koulurauhalla on joka vuosi erityinen teema eli aihe. Sen valitsevat nuoret itse. Tänä vuonna teema on yhdenvertaisuus. Koulurauhan julistuksessa sanotaan: ”Olemme erilaisia, mutta samanarvoisia.”
<quote>– Yhdenvertaisuus-teeman lisäksi Koulurauhalla on tunnuslause. Se on tänä vuonna ”Käsi kädessä”, Elina Rautiainen kertoo.</quote>
Tunnuslause ei tarkoita, että koulukaveria täytyisi oikeasti ottaa kiinni kädestä. Varsinkaan nyt koronan aikaan se ei käy. ”Käsi kädessä” tarkoittaa, että on tärkeää olla mielessään lähellä koulukavereita.
<quote>– Koulussa pitää auttaa ja tukea muita. Koulukaverin on hyvä tietää ja tuntea, että ajattelet häntä ja olet hänen puolellaan.</quote>
<subtitle>Koulurauha julistettiin selkokielellä</subtitle>
Koulurauha-tapahtumassa Koulurauhan julistus luetaan suomen ja ruotsin kielellä. Se myös viitotaan. Lisäksi netissä on julistus ja Koulurauha-tehtävät monella eri kielellä.
Tänä vuonna julistus ja tehtävät julkaistiin ensimmäistä kertaa selkokielellä. – Koulurauha kuuluu kaikille. Koulurauha julistettiin selkokielellä, että kaikki voivat ymmärtää sen. Silloin kaikki voivat osallistua yhteisen Koulurauhan rakentamiseen omassa koulussa, Elina Rautiainen sanoo.
<subtitle>Millainen Koulurauhan julistus on?</subtitle>
Selkokielisessä Koulurauhan julistuksessa sanotaan esimerkiksi näin: ”Kaikilla on oikeus olla rauhassa koulussa. Koulussa pitää olla kavereita, ystäviä ja aikuisia, joihin voit luottaa.”
Koulurauhan julistus ja Koulurauha-tehtävät selkokielellä ovat netissä osoitteessa www.koulurauha.fi.