<title>Käytetyt vaatteet kiinnostavat</title>
<lead>Varsinkin monet nuoret haluavat ostaa nykyään käytettyjä vaatteita. Tämä näkyy myös Turun suositussa vintage-liikkeessä.</lead>
UFF Vintage Turun myymäläpäällikkö Jaana Rytinki kertoo, että monet nuoret ostavat käytettyjä vaatteita ympäristösyistä.
<quote>– Käytetty vaate on ympäristön kannalta paljon parempi vaihtoehto kuin pikamuoti, hän korostaa.</quote>
Pikamuotivaatteet ovat muodissa vain vähän aikaa. Pikamuotivaatteet ovat myös edullisia, koska ne on valmistettu halvalla. Usein ne eivät siksi ole kestäviä. Vaateteollisuus tuottaa paljon ilmastopäästöjä. Käytetyn vaatteen ostaminen on siksi ympäristöteko.
<subtitle>Nuoret haluavat pukeutua yksilöllisesti</subtitle>
Monet nuoret suosivat nykyään käytettyjä vaatteita myös siksi, että he haluavat pukeutua yksilöllisesti.
<quote>– Kun ostaa vanhan käytetyn vaatteen, niin voi olla aika varma siitä, että muilla ei ole samanlaista vaatetta, Rytinki mainitsee.</quote>
Vaikka vaate on vanha, se on yleensä laadultaan parempi kuin uusi vaate. Käytetty vaate kestää käytössä pidempään kuin halpa uusi vaate.
Monet suosivatkin käytettyjä vaatteita myös sen takia, että ne ovat halpoja. Hyvän käytetyn vaatteen voi saada itselleen vain muutamalla eurolla.
<subtitle>2000-luvun alku on muodissa</subtitle>
Myyjä Leena Trontti kertoo, että tällä hetkellä suosiossa ovat erityisesti 2000-luvun alun vaatteet.
<quote>– Monet 15-25-vuotiaat pitävät esimerkiksi farkuista, jotka levenevät alaspäin. On myös muotia, että housujen vyötärö on alhaalla, hän mainitsee.</quote>
Myös tupladenim on muotia. Se tarkoittaa, että farkkujen kanssa on trendikästä käyttää farkkutakkia.
Nuoret naiset käyttävät paljon myös 2000-luvun alun narutoppeja. Hihattomia toppeja tai mekkoja kannattelevat vain narut hartioilla. Toppi saattaa olla myös läpikuultava eli sen läpi näkyy ihoa.
<quote>– Yksi trendi on myös se, että erilaisia vaatteita yhdistellään ja käytetään monessa kerroksessa. Hameen alla voi olla esimerkiksi pitkät housut. Alusvaatteita voidaan käyttää myös päällysvaatteena, Trontti kuvailee.</quote>
Nuoret naiset pukeutuvat mielellään myös isiensä vanhoihin vaatteisiin. On muodikasta, jos villapaita on liian iso. Myös liian suuret bleiseritakit ovat nyt muodissa.
<subtitle>Värikkäät kauluspaidat ja nahkatakit ovat suosittuja</subtitle>
Nuoret miehet ostavat Turun vintage-liikkeestä esimerkiksi värikkäitä kauluspaitoja.
<quote>– Myös vanhat nahkatakit ovat sekä naisten että miesten suosiossa. Naiset ostavat mielellään myös miesten nahkatakkeja, Trontti kertoo.</quote>
Vanhoja Marimekon vaatteita myydään myös paljon. Niitä ostavat erityisesti ulkomaiset turistit. Suomalainen Marimekko tunnetaan hyvin ulkomailla. Erityisen suosittuja ovat Marimekon raidalliset Jokapoika-paidat.
Moni on kiinnostunut myös vanhoista bändipaidoista. Myös vanhat jalkapalloseurojen paidat ovat suosittuja. Niitä saadaan myyntiin kuitenkin harvoin.
<subtitle>Myös 60-luvun vaatteet kiinnostavat</subtitle>
Vintage tarkoittaa vaatetta tai esinettä, joka on peräisin menneiltä vuosikymmeniltä. Turun vintage-liikkeessä on osasto vaatteille, jotka ovat vielä vanhempia kuin 2000-luvun alun vaatteet.
<quote>– Monet ovat kiinnostuneita esimerkiksi oikein värikkäistä 60- ja 70-luvun juhlamekoista, myymäläpäällikkö Rytinki kertoo.</quote>
Nuorilla on usein pukeutumisessa mukana myös huumoria. He voivat esimerkiksi käyttää vaatteita tai vaateyhdistelmiä, jotka takuulla huomataan.
<subtitle>Oman tyylin luominen on hauskaa</subtitle>
Sakura Everett-Jones opiskelee vaihto-oppilaana Aalto-yliopistossa, hän on kotoisin Australiasta.
Everett-Jones on tullut Turun matkallaan ostoksille vintage-liikkeeseen. Hän on löytänyt jo useita housuja ja paitoja, joita aikoo sovittaa.
Everett-Jones kertoo, että hän ostaa lähes kaikki vaatteensa käytettyjen vaatteiden myymälöistä.
<quote>– Voin luoda oman persoonallisen pukeutumistyylin, kun ostan käytettyjä vaatteita. Se on minusta hauskaa, hän kertoo.</quote>
Everett-Jonesille on myös tärkeää, että käytetyt vaatteet eivät rasita luontoa.
Nuoret vaihtavat vaatteita myös kavereiden kesken. Jos oma vanha vaate ei enää innosta, niin kaverille se voikin sopia.
Artikkeliin on haastateltu myös UFF:n viestintäasiantuntija Minna Ainoaa.