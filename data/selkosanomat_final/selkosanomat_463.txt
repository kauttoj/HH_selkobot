<title>Älypuhelin on taskukokoinen tietokone</title>
<lead>Ennen puhelimella soitettiin pelkästään puheluja ja lähetettiin tekstiviestejä. Nyt puhelimella voi tehdä paljon muutakin.</lead>
Uusimmat kännykät ovat älypuhelimia. Ne muistuttavat monella tavalla tietokoneita.
Älypuhelimeen saa internet-yhteyden ja siihen voi ladata sovelluksia eli appseja. Sovelluksia ladataan älypuhelimen kaupasta. Kaikki appsit eivät ole pelejä, vaan erilaisia apuohjelmia, esimerkiksi karttoja, uutis- palveluita tai säätiedotuksia.
Monet sovellukset ovat ilmaisia. Joissakin sovelluksissa on pieni kertamaksu ja joissakin muutaman euron kuukausimaksu.
Useat sovellukset tarvitsevat toimiakseen internet-yhteyttä. Esimerkiksi karttaohjelmat ovat hyviä uudessa ympäristössä, vaikkapa matkoilla. Internetin käyttäminen ulkomailla on kuitenkin kallista.
Useimmissa kahviloissa, hotelleissa, junissa ja busseissa on wifi-yhteys. Se tarkoittaa langatonta internet-verkkoa.
Yleisimmät appsit liittyvät yhteydenpitoon tai matkustamiseen. Esimerkiksi sanakirjan voi ladata älypuhelimeen. Siitä on hyötyä ulkomaanmatkalla.
Tekstiviestit eivät ole enää niin suosittuja kuin ennen. Nykyisin monet ovat yhteydessä toisiinsa appsien kautta. Tällaisia yhteydenpitoon tarkoitettuja sovelluksia ovat esimerkiksi Whatsapp, Line ja Viber.
Monille on hyötyä terveyteen liittyvistä sovelluksista. Älypuhelimella voi esimerkiksi tarkistaa sydämen sykkeen. Pankeillakin on omat appsinsa. Niillä voi maksaa laskuja helposti älypuhelimella.
<subtitle>Pelejä ja viihdettä</subtitle>
Monet sovellukset ovat viihdettä. Tällaisia ovat pelit, joita ennen pelattiin vain tietokoneilla. Nyt pelejä voi pelata myös kännykällä.
Useimpia sovelluksia voi käyttää myös tableteilla tai iPadeilla.
Älypuhelimet kehittyvät koko ajan. Ensin uuden puhelimen käyttö voi tuntua monimutkaiselta. Kannattaa olla tarkkana näppäinten käytössä. Puhelimeen voi myös tilata sovelluksen, jolla näppäimet saa suuremmaksi.
Parhaimmillaan älypuhelin on taskuun mahtuva puhelin, kartta, kukkaro ja muistiinpanolehtiö.
Älypuhelimeen liittyy myös huonoja puolia. Monet sovellukset kuluttavat paljon puhelimen akkua. Siksi älypuhelimia pitääkin ladata turhan usein.
<subtitle>Eläkeläisen 70 sovellusta</subtitle>
74-vuotias Alpo on eläkeläinen ja kuntoilija.
<quote>– Liikun paljon. Käytän Sportstracker-sovellusta. Se kertoo minulle, kuinka monta kilometriä olen liikkunut. Samantapainen sovellus on myös Move.</quote>
<quote>– Minulla on puhelimessa myös purjehtimiseen liittyvä kartta-ohjelma Navionics. Se maksoi muutaman kympin. Mielenkiintoinen on myös Scinvision. Sillä voi kuvata syntymämerkkejä omasta ihosta ja tarkkailla niiden muuttumista. Puhelin ei tietenkään korvaa lääkäriä. Kaikkiaan puhelimessani on 70 sovellusta.</quote>