<title>Auri Kananen siivoaa likaisia koteja ilmaiseksi</title>
<lead>Auri Kananen on ammattisiivooja, joka rakastaa likaa ja siivoamista. Hän julkaisee siivousvideoita Tiktokissa, Youtubessa, Facebookissa ja Instagramissa. Videoilla hän siivoaa ihmisten sotkuisia koteja ilmaiseksi.</lead>
<subtitle>Mitä teit ennen nykyistä työtäsi ja miten aloit kuvata somevideoita?</subtitle>
<quote>– Olen peruskoulun jälkeen opiskellut siivousalaa. Aluksi tein siivoojan töitä. Myöhemmin minusta tuli siivousyrityksen esimies. Silloin aloin tehdä siivoamisesta videoita sosiaaliseen mediaan.</quote>
<quote>– Sitten sain somessa viestin naiselta, joka pyysi minulta siivousapua. Siivosin hänen kotinsa ja kuvasin siitä videon. Sen jälkeen monet muut ihmiset ovat pyytäneet minulta apua siivoamiseen.</quote>
<quote>– Aloin tehdä videoita, koska halusin näyttää koko maailmalle, että olen paras siivooja. Halusin myös näyttää, että siivoaminen on hauskaa.</quote>
<subtitle>Siivoat aina ilmaiseksi. Miten se on mahdollista?</subtitle>
<quote>– Minulla on sponsoreita. Esimerkiksi jotkut siivousvälineiden valmistajat maksavat minulle siitä, että käytän heidän tuotteitaan. Saan myös mainostajilta tuloja Youtube- ja Facebook-videoista. Joskus ihmiset yrittävät maksaa minulle kotinsa siivoamisesta, mutta en ota heiltä rahaa vastaan.</quote>
<subtitle>Moni varmasti haluaisi ilmaisen siivouksen kotiinsa. Miten valitset, kenen kotiin menet siivoamaan?</subtitle>
<quote>– Toivoisin, että siivouspyyntöjä tulisi vielä enemmän. Usein minua pyydetään siivoamaan koteja, jotka eivät ole tarpeeksi likaisia. Menen sinne, missä on likaisinta.</quote>
<quote>– Monet apua tarvitsevat ajattelevat, että en ehdi auttaa juuri heitä. Teen kuitenkin videoita ja annan haastatteluja juuri siksi, että löytäisin lisää likaisia koteja.</quote>
<subtitle>Videoilla näkyy hyvin sotkuisia koteja. Mistä syistä ihmisten kodit menevät niin huonoon kuntoon?</subtitle>
<quote>– Usein se johtuu mielenterveyden ongelmista. Ihminen on voinut myös kokea jonkin trauman, vaikka läheisen ihmisen kuoleman. Joillain on myös fyysisiä sairauksia.</quote>
<quote>– Kodit saattavat likaantua uudelleen, mutta en murehdi sitä. Jos asukas ei pysty pitämään kotia siistinä, voin hyvin mennä uudelleen siivoamaan. Minulle tärkeintä on se ihana lika!</quote>
<subtitle>Tuntuuko työsi koskaan raskaalta?</subtitle>
<quote>– Minua ei aina huvita esimerkiksi editoida videoita someen. Mutta kaikki työt tuntuvat joskus raskailta. On myös vaikea valita, mihin kaikkeen lähtee mukaan. Mahdollisuuksia on niin paljon.</quote>
<subtitle>Olet nykyään hyvin tunnettu. Tunnistavatko ihmiset sinut kadulla?</subtitle>
<quote>– Kyllä tunnistavat ja tulevat juttelemaan. Se tuntuu vähän samalta kuin se, jos joku tuttu tulee juttelemaan.</quote>
<subtitle>Millaista palautetta saat seuraajiltasi?</subtitle>
<quote>– Saan lähinnä hyvää palautetta. Jotkut ihmiset kuitenkin sanovat, että en auta ihmisiä sillä, että siivoan heidän puolestaan. Joskus saan palautetta myös siitä, jos olen jättänyt jonkin kohdan siivoamatta. Jotkut ihmiset purkavat netissä pahaa oloaan muihin. En pahoita mieltäni siitä.</quote>
<subtitle>Voiko kuka tahansa oppia rakastamaan siivoamista?</subtitle>
<quote>– Kyllä voi. Kun siinä on hyvä, siitä myös tykkää. Siivoamista pitää opetella ja siihen pitää suhtautua eri tavalla.</quote>
<subtitle>Mistä unelmoit?</subtitle>
<quote>– Elän unelmaani juuri nyt, mutta totta kai etsin koko ajan vielä likaisempia asuntoja.</quote>
<subtitle>Kuka?</subtitle>
Auri Kananen
Ikä: 30
Asuinpaikka: Tampere
Syntymäpaikka: Tampere
Perhe: Äiti, isä, veli ja mummo
Ammatti: somesiivooja
Harrastukset: kuntoilu, juoksu, kavereiden näkeminen
Lempiruoka: maapähkinävoi
Minulle tärkeää elämässä: hyvinvointi.