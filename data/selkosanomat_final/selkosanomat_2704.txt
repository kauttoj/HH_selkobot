<title>Napolilainen pizza on suosiossa</title>
<lead>Turkulainen Angelo Tursi rakastaa italialaista ruokaa. Hänellä on napolilaistyylinen pizzeria. Se on valittu jo kolme kertaa Euroopan parhaiden pizzerioiden joukkoon.</lead>
Pizzakokki Andrea Garatti vilkaisee kuumaan kiviuuniin. Pizza Margherita, jossa on täytteenä tomaattikastiketta, mozzarellaa ja basilikaa, on valmis. Ilmassa leijuu herkullinen tuoksu.
Pizzeria 450°C:n perustaja Angelo Tursi kertoo, että aidon napolilaisen pizzan paistaminen vaatii suurta tarkkuutta.
<quote>– Pizzaa ei voi jättää hetkeäkään vartioimatta, muuten se palaa.</quote>
450°C tarkoittaa pizzauunin lämpötilaa. Pizza on kuumassa uunissa vain lyhyen aikaa.
Napolilaisessa pizzassa on pehmeä ja kuohkea pohja. Roomalaistyylisessä pizzassa on rapea kuori. Tursi itse pitää tietenkin enemmän napolilaisesta pizzasta.
Rooma on Italian pääkaupunki. Etelä-Italiassa sijaitseva Napoli on Rooman kilpailija. Kaupungit kilpailevat keskenään myös pizzoillaan.
<subtitle>Euroopan parhaita pizzerioita</subtitle>
Turun kauppahallissa sijaitseva Pizzeria 450°C on saanut ainutlaatuisen tunnustuksen. Se on valittu kolmena vuonna perätysten Euroopan 50 parhaan pizzerian joukkoon.
Pizzeria 450°C:n pizzojen taikinan resepti on salaisuus.
<quote>– Tärkeää on esimerkiksi se, että vettä ja jauhoja on juuri oikeassa suhteessa.</quote>
Ravintola ostaa kaikki mahdolliset raaka-aineensa Suomesta. Monet raaka-aineet ostetaan Turun kauppahallista. Mutta esimerkiksi salami-makkarat ravintola tuo Italiasta.
Pizzerian suosituin annos on suomalaistyylinen lohipizza. Tursi on kokeillut myös esimerkiksi poro- ja särkipizzaa.
<quote>– Etsimme täydellistä pizzaa.</quote>
<subtitle>Italialaisessa keittiössä riittää herkkuja</subtitle>
Tursilla on kauppahallissa myös ravintola nimeltä Basta. Lisäksi hänellä on läheisessä Hansa-korttelissa jäätelöbaari nimeltä Nuvole
<quote>– Olen tyypillinen italialainen. Rakastan italialaista ruokaa.</quote>
Italialaisia pidetään usein myös puheliaina. Tursi mainitsee, että hänelläkin riittää juttua vaikka koko päiväksi.
Tursi työskentelee Pizzeria 450°C:ssa vähintään kolmena päivänä viikossa. Pienessä ravintolassa on seitsemän työntekijää. Tursin Leena-vaimon vastuulla on pizzerian kirjanpito. Hän hoitaa myös jäätelöbaaria. Sisko Filomena Tursi toimii pizzeriassa pizzanpaistajana. Myös sisko on saanut taidoistaan kansainvälisen palkinnon.
<subtitle>Suomessa arki on helppoa</subtitle>
Tursi on kotoisin eteläisestä Italiasta Calabriasta. Alue on hyvin kaunista, mutta melko köyhää.
<quote>– Olen tuonut italialaista ruokakulttuuria Suomeen. En kaipaa enää Italiaan yhtä paljon kuin ennen. Elämässäni on nyt parhaita puolia sekä italialaisesta että suomalaisesta kulttuurista.</quote>
Tursi arvostaa Suomessa erityisesti sitä, että kaikki toimii. Suomessa on myös turvallista.
<quote>– Kaikki sujuu. Yksinkertaisten asioiden kanssa ei tarvitse taistella. Se hienoa sekä perheelle että yritykselle, hän huomauttaa.</quote>