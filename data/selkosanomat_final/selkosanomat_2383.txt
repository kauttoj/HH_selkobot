<title>Unessa harjoitellaan tärkeitä taitoja</title>
<lead>Unitutkija tutkii ihmisen unia. Unitutkija Katja Valli on kiinnostunut siitä, mitä unet merkitsevät.</lead>
Psykologi Katja Valli tutkii unia. Monissa unissa toimimme yhdessä muiden ihmisten kanssa. Yleisiä ovat myös unet, joissa kohtaamme pelottavia asioita.
<subtitle>Miksi näemme unia?</subtitle>
<quote>– Tutkijoilla ei ole varmaa tietoa siitä, miksi näemme unia. Siitäkin on erilaisia käsityksiä, että onko unilla jokin erityinen tehtävä. Minä kuulun tutkijoihin, joiden mielestä harjoittelemme unessa sellaisia asioita, jotka ovat olleet ihmislajille tärkeitä ihan alusta alkaen.</quote>
<subtitle>Mitä ovat ne tärkeät asiat, joita unissa harjoittelemme?</subtitle>
<quote>– Ne ovat asioita ja taitoja, jotka ovat auttaneet ihmisiä selviämään, menestymään ja lisääntymään. Monet unet liittyvät esimerkiksi siihen, että miten ollaan yhdessä toisten ihmisten kanssa ja miten toimitaan yhdessä. Unissa voi olla vaikkapa tuttuja ihmisiä, mutta he käyttäytyvät oudolla tavalla.</quote>
<subtitle>Miksi näemme aika usein myös unia, joissa kohtaamme jotain pelottavaa?</subtitle>
<quote>– Harjoittelemme unissa uhkaavien asioiden kohtaamista. Se on tärkeää. Ennen vanhaan ihmiset joutuivat pakenemaan vaikkapa petoeläimiä. Nykyään maailma on muuttunut. Vanhat ajattelumallit eivät ole ehkä muuttuneet. Ne elävät syvällä tajunnassamme. Olemme perineet ne esi-isiltämme.</quote>
<subtitle>Voivatko vaikkapa jännittävät televisio-ohjelmat saada meidät näkemään pelottavia unia?</subtitle>
<quote>– Unemme pelottavat asiat ovat usein televisiosta tuttuja. Voi esimerkiksi olla, että jos katsot illalla kauhuelokuvaa, niin näet sitten yöllä unta elokuvan hirviöistä. Sinun ei ehkä kannata katsoa illalla pelottavaa ohjelmaa, jos olet kovin herkkä, etkä halua nähdä painajaisia.</quote>
Suomessa on myös esimerkiksi pakolaisia, jotka ovat paenneet sota-alueilta. Pitääkö paikkansa, että monet heistä näkevät unia samoista ikävistä asioista, joita he ovat nähneet oikeassa elämässä?
<quote>– Kyllä, valitettavasti. Olen itse tutkinut esimerkiksi kurdilapsia, jotka ovat nähneet väkivaltaa synnyinseudullaan. He näkevät samoista asioista myös painajaisia. Tuollaiset unet ovat tavallisia myös aikuisilla, jotka ovat kohdanneet sodan. Tässä on kuitenkin suuria eroja. Jollakin tuollaiset unet menevät ajan myötä ohi, osalla ne voivat jatkua vuosikymmeniä. Jos painajaiset häiritsevät nukkumista, nukahtamista tai elämää valveilla ollessa, kannattaa hakea apua terveydenhuollosta.</quote>
<subtitle>Mistä kertovat mukavat seikkailu-unet?</subtitle>
<quote>– Unissa voi tapahtua paljon kaikenlaista. Ne voivat kertoa vaikkapa siitä, että sinulla on hyvä mielikuvitus.</quote>
<subtitle>Miksi joskus tuntuu, että en ole nähnyt yöllä lainkaan unia?</subtitle>
<quote>– Todennäköisesti olet nähnyt unia, mutta et vain muista niitä. Jos haluat muistaa unia paremmin, niin sinun kannattaa yrittää miettiä niitä tarkemmin, heti kun heräät. Voit myös kirjoittaa unia ylös paperille. Tämä voi auttaa sinua tutustumaan paremmin myös itseesi.</quote>