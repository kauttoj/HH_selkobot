<title>Annette on unelmatyössään</title>
<lead>Korusuunnittelija Annette Tillander tekee unelmatyötään.</lead>
Annette Tillander on korusuunnittelija. Hänellä on oma työhuone Helsingin keskustassa. Tillanderilla on luku- ja kirjoitusvaikeuksia, mutta korusuunnittelijan työ sopii hänelle hyvin.
<subtitle>Kuinka sinusta tuli korusuunnittelija?</subtitle>
<quote>– Korusuunnittelu on kulkenut suvussani pitkään. Edustan viidettä sukupolvea, jolla on tämä ammatti. Isoisäni isoisä avasi kultasepänliikkeen Pietarissa vuonna 1860.</quote>
<quote>– Minulla on dysleksia eli minulla on luku- ja kirjoitusvaikeuksia. Koulunkäynti oli minulle välillä vaikeaa. Lopetin koulunkäynnin jo teini-ikäisenä. Vanhempani onneksi ymmärsivät asian ja antoivat minun lopettaa koulun. Pääsin isäni Torbjörnin korupajaan harjoitteluun 16-vuotiaana. Olen työskennellyt korutaiteilijana siitä lähtien. Perustin oman ateljeeni vuonna 2007. Se oli unelmieni täyttymys.</quote>
<subtitle>Minkälaista työsi on?</subtitle>
<quote>– Tärkeintä on suunnittelu. Suunnittelen mallit ja korut itsenäisesti. Mietin, miltä korut näyttävät ja piirrän niistä luonnokset. Taitavat kultasepät valmistavat korut. Tapaan tietysti myös asiakkaitani ja valitsen jalokiviä liikkeeseeni.</quote>
<subtitle>Mitä materiaaleja käytät?</subtitle>
<quote>– Koruni valmistetaan kullasta, hopeasta ja platinasta. Käytän monenlaisia jalokiviä ja helmiä.</quote>
<subtitle>Mikä on suosikkijalokivesi?</subtitle>
<quote>– Minulla ei ole erityistä suosikkia. En pidä niinkään suurista, kirkkaista timanteista. Ne ovat niin kylmiä kiviä. Pidän enemmän värillisistä jalokivistä, mieluiten ruskeista, beesinvärisistä ja keltaisista. Timanteissa myös ruusuhiottu kivi on suosikkini.</quote>
<quote>– Mielestäni timantissa voi olla hiukan väriä tai jokin asia, mikä ei ole täydellinen. Se antaa kivelle persoonallisuutta. Kalleimmat ja hienoimmat timantit ovat virheettömiä ja värittömiä. Käytän itse mielellään vähän halvempia jalokiviä koruissani. Yleensä asiakkaillani ei ole mitään sitä vastaan.</quote>
<subtitle>Millaisia asiakkaita sinulla on?</subtitle>
<quote>– Monenlaisia. Enemmän nuoria kuin vähän vanhempia. Nuoret parit ostavat usein kihla- tai vihkisormuksia. He tulevat yhdessä valitsemaan sormuksia. Asiakkaissani on myös enemmän naisia kuin miehiä. Monet ostavat koruja lahjaksi itselleen. Suomessa ei ole edelleenkään kovin yleistä, että mies ostaa korun lahjaksi naiselleen.</quote>
<subtitle>Ovatko kaikki korusi uniikkeja eli ainutlaatuisia yksilöitä?</subtitle>
<quote>– Olen suunnitellut ne kaikki itse. Osa koruistani on sarjatuotantoa. Niitä myydään liikkeessäni ja internetissä. Ateljeessani tapaan asiakkaitani, jotka haluavat teettää kihla- tai vihkisormukset. Teen tilauksesta asiakkailleni uniikkeja koruja. Jotkut tulevat myös vanhan korun kanssa. He haluavat, että siitä muokataan jotakin uutta. Minulle se on jännittävä työtehtävä.</quote>
<subtitle>Millaisia malleja suunnittelet mieluiten?</subtitle>
<quote>– Rakastan kauniita asioita, kukkia ja muuta koristeellista. Työstän mielelläni ruusuhiottuja timantteja ja värillisiä jalokiviä. Samassa korussa on usein monta eri väriä. Nautin hienosta kaiverrustyöstä.</quote>
<subtitle>Mikä innostaa sinua?</subtitle>
<quote>– Luonto. Syksyllä nautin ruskeasta ja keltaisesta. Voin innostua kauniista jalokivistä. Joskus en haluaisi myydä koruja, jotka olen tehnyt. Se johtuu siitä, että niistä tuli niin kauniita. Myyn ne kuitenkin. Saatan pyytää asiakkaalta lainaan omia korujani, jotta saan niistä valokuvan koruesitteeseen. Silloin näen ne uudelleen. Se on hauskaa.</quote>
<subtitle>Mikä on hauskinta työssäsi?</subtitle>
<quote>– Suunnittelu. Se on sekä työni että intohimoni. Tapaan mielelläni asiakkaitani. Kun saan tehdä heidät onnelliseksi, olen itsekin onnellinen.</quote>