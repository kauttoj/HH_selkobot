<title>Pakotteet heikentävät Venäjän taloutta</title>
<lead>Länsimaat ovat asettaneet Venäjälle monia pakotteita, koska Venäjä hyökkäsi Ukrainaan. Pakotteet vaikuttavat kaikkialla maailmassa. Pakotteet näkyvät myös suomalaisten arjessa. Esimerkiksi ruuan, sähkön ja bensiinin hinnat nousevat.</lead>
Pakotteita on monenlaisia. Talouspakotteilla länsimaat yrittävät heikentää Venäjän taloutta niin paljon, että Venäjän on pakko lopettaa sota. Venäläiset köyhtyvät pakotteiden takia. Länsimaat toivovat, että se aiheuttaa tyytymättömyyttä Venäjän johtajia ja kallista sotaa kohtaan.
Pakotteiden takia Venäläiset pankit eivät voi toimia länsimaissa. Länsimaiset yritykset lopettavat toimintansa Venäjällä. Kaupankäynti Venäjän ja länsimaiden välillä on vähentynyt huomattavasti. Venäläisiä tuotteita ei myydä länsimaiden kaupoissa.
<subtitle>Pakotteita oligarkeille ja poliitikoille</subtitle>
Pakotteet koskevat myös monia henkilöitä. Venäjällä on kymmeniä liikemiehiä, jotka ovat erittäin rikkaita. Heitä kutsutaan oligarkeiksi. Oligarkia tarkoittaa, että valta on hyvin harvojen käsissä.
Venäjän oligarkkien täytyy totella ja tukea presidentti Vladimir Putinia. Länsimaat ovat nyt ottaneet haltuunsa oligarkkien omaisuutta. Länsimaat ovat lopettaneet liiketoiminnan oligarkkien kanssa. Pakotteet koskevat myös venäläisiä poliitikkoja, jotka päättivät hyökkäyksestä Ukrainaan. He eivät voi matkustaa länsimaihin.
Pakotteet koskevat muutakin yhteistyötä Venäjän kanssa. Ne koskevat esimerkiksi urheilua ja kulttuuria. Venäläisiä urheilijoita ei nähdä urheilukisoissa eikä venäläisiä muusikoita Eurovision laulukilpailussa.
<subtitle>Pakotteet näkyvät Suomessakin</subtitle>
Myös suomalaiset yritykset ovat lähteneet Venäjältä. Valio tekee tuotteita maidosta. Paulig tekee kahvia. Fazer tekee makeisia. Neste tekee öljystä polttoaineita. Kaikki ne ovat lähteneet Venäjältä. Ja Prisma sulkee kauppansa Venäjällä.
Venäjä tuottaa paljon öljyä ja kaasua. Sodan ja pakotteiden takia kaasun ja öljyn hinnat nousevat. Se näkyy myös suomalaisilla huoltoasemilla. Bensiini maksaa yli kaksi euroa litralta. Se saattaa nousta kolmeen euroon. Kuljetusalan yrittäjät ja maanviljelijät ovat huolissaan. He eivät pysty maksamaan kalliita polttoaineita.
Öljyn hinnan nousu näkyy monien tuotteiden hinnoissa. Esimerkiksi ruuan hinta nousee lähiaikoina huomattavasti.
<subtitle>Ukrainan sota voi jakaa maailman uudelleen</subtitle>
Mutta kaikki maailman maat eivät ole pakotteissa mukana. Pakotteita ovat asettaneet lähinnä Euroopan Unionin maat ja Yhdysvallat. Monet suuret valtiot, kuten Kiina, Intia ja Brasilia, eivät ole niissä kaikissa mukana.
Eniten jännitetään sitä, mitä Kiina tekee. Kiina on ollut Venäjän ystävä. Kiina ei ole tuominnut Venäjän hyökkäystä Ukrainaan. Kiinan tuki on tärkeää Venäjälle. Venäjän talous voi romahtaa ilman Kiinan tukea.
Kiinan suhteet länsimaihin voivat huonontua, jos Kiina auttaa Venäjää sodassa. Silloin maailma voi jakaantua kahteen ryhmään, jotka ovat eristyksissä toisistaan. Toisessa ryhmässä ovat demokraattiset maat, kuten Euroopan maat ja Yhdysvallat. Toisessa ryhmässä ovat Kiina ja Venäjä, joita johtavat yksinvaltiaat.