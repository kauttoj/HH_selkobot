<title>Itämeri tarvitsee apuamme</title>
<lead>Itämeri on Suomen ainoa meri. Tästä syystä Itämeri on erityisen tärkeä meille suomalaisille. Selkosanomien teemajutun aihe on tälle kertaa Itämeri.</lead>
Juha ”Roope” Flinkman on tutkija ja sukeltaja. Hän tietää paljon Itämerestä. Flinkman on seurannut Itämeren elämää ja tilaa monta vuotta.
Suomi sijaitsee Itämeren rannalla. Itämeressä on eri alueita. Suomen eteläpuolella on Suomenlahti. Pohjanmaan edustalla sijaitsee Pohjanlahti. Itämeri on tärkeä meri Suomen veneliikenteelle ja kalastukselle.
<subtitle>Millainen meri Itämeri on?</subtitle>
Itämeri on erikoinen vesialue. Meressä on sekä suolaista vettä että makeaa vettä. Makeaa vettä valuu Itämereen puroista, joista ja sadevedestä. Itämeri on matala sisämeri, melkein kuin erittäin suuri järvi.
Suolainen vesi virtaa Itämereen Atlantilta Tanskan salmien läpi. Salmet ovat pitkiä ja kapeita, ja siksi uutta suolavettä virtaa Itämereen heikosti. Itämeren vesi vaihtuu hitaasti ja suolapitoisuus on alhainen.
Itämeren keskisyvyys on vain 54 metriä, vaikka maailman merien keskisyvyys voi olla jopa useita kilometrejä.
<subtitle>Miksi Itämerestä puhutaan niin paljon?</subtitle>
Itämeri on Suomen ainoa merialue. Suomalaisille on erittäin tärkeää, että Itämeren tila on hyvä. Näin ei kuitenkaan ole nyt.
Maailmansotien jälkeen Itämeren tila huononi huomattavasti. Silloin rakennettiin paljon tehtaita. Ihmiset ostivat yhä enemmän tavaraa, mutta kukaan ei kierrättänyt niitä. Kaupunkien ja teollisuuden jätevedet johdettiin suoraan Itämereen, jolloin roskat ja myrkyt levisivät luontoon.
<subtitle>Miten Itämeri voi tänä päivänä?</subtitle>
Nyt Itämeren tilan huolestuttava kehitys on pysäytetty. Monia myrkyllisiä aineita ei käytetä enää. Merikotkat ja hylkeet voivat melko hyvin. Silti meillä on edelleen suuria ongelmia.
Mereen valuu liikaa ravinteita viljelys- mailta, metsistä, taloista ja kesämökeistä. Ravinteet ovat aineita, joita on esimerkiksi lannoitteissa ja jätevesissä. Ravinteet toimivat lannoitteena myös meressä.
Ravinteet muuttavat meren tilaa huonoon suuntaan, jos niitä on paljon. Vesi muuttuu sameaksi, ja kesällä kukkii myrkyllinen sinilevä. Jotkin kalalajit pärjäävät tällaisessa vedessä hyvin, mutta jotkin kalalajit häviävät.
<subtitle>Voiko Itämeri tervehtyä kokonaan?</subtitle>
Tehtaiden ja kaupunkien jätevedet puhdistetaan nykyään todella tarkasti. Tietyt Itämeren alueet voivat jo paremmin. Silti Itämereen valuu edelleen ravinteita tuhannen pienen puron mukana.
Ravinteiden määrää pitäisi vähentää. On kuitenkin vaikeaa löytää sopivia keinoja ja maksaja tälle työlle. Tiedämme jo nyt, että Itämeri voidaan pelastaa.
Se ei ole kuitenkaan helppoa, ja se vaatii vahvaa yhteistyötä. Itämeri ei ole kuollut, vaan se on edelleen hieno meri. Se voidaan palauttaa alkuperäiseen loistoonsa, jos sen hyväksi tehdään työtä.
<subtitle>Mitkä asiat auttavat Itämerta?</subtitle>
Ihmisten täytyy vähentää ravinteita Itämeressä ja hillitä ilmastonmuutosta. Ilmastonmuutos on lisännyt vesisateita ja lumisateita, jotka tuovat ravinteita mereen maalta.
<subtitle>Tiesitkö tämän Itämerestä?</subtitle>
Itämeri on aina ollut tärkeä kauppareitti. Siksi Itämereen on päätynyt tuhansia laivojen hylkyjä useiden satojen vuosien aikana.
Laivojen hylyt ovat säilyneet meressä todella hyvin, koska Itämeressä on vain vähän suolaa. Puuta tuhoavat laivamadot eivät viihdy vähäsuolaisessa vedessä. Itämeri on kuin valtava museo veden alla.