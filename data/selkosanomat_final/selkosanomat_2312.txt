<title>Elämää saastuneessa suurkaupungissa</title>
<lead>Taloudellinen kasvu ja ilmastonmuutos ovat pilanneet Delhin melkein elinkelvottomaksi. Valtava kaupunki uhkaa tukehtua saasteisiin. Elokuva Invisible Demons kertoo tästä aiheesta.</lead>
Intialainen elokuvaohjaaja Rahul Jain on tehnyt Delhistä elokuvan, joka järkyttää katsojaa. Rahul Jain on kotoisin Delhistä. Delhi on Intian pääkaupunki.
Elokuva alkaa tilanteesta, jossa mies suihkuttaa puistossa ilmaan sankkaa savua. Pian koko kaunis puisto peittyy savuun. Savu on DDT-nimistä myrkkyä. DDT:tä käytetään moskiitto-hyönteisten tappamiseen. DDT-myrkkyä käytetään Intiassa, vaikka se on vaarallista myös ihmisille. Muualla maailmassa DDT:n käyttö on kielletty.
Delhissä on suuret määrät tehtaita, jotka saastuttavat ilmaa. Tehtaat laskevat jätteet suoraan Yamuna-jokeen. Tehtaiden jätepäästöjä ei puhdisteta. Saasteiden vuoksi joen pinta on paksun kuohuvan vaahdon peittämä. Tästä huolimatta monet ihmiset kylpevät joessa. Joki on ihmisten mielestä pyhä.
Saasteiden lisäksi Delhin asukkaita piinaavat kuumuus, kuivuus, suuret jätemäärät ja tulvat. Ilma on usein niin likaista, että hengittäminen on terveydelle vaarallista. Kun ilma on täynnä savusumua, autot ja moottoripyörät kulkevat hätävilkut päällä. Tällä tavalla myös muut autot huomaavat heidät.
Delhin ympärillä on vuoria, jotka muodostuvat jätteistä. Kaikkein köyhimmät ihmiset elävät kaatopaikoilla. Nämä ihmiset etsivät jätteiden joukosta jotain, jonka vois myydä.
<subtitle>Rikkaat eivät välitä, köyhät eivät ehdi välittää</subtitle>
Intiassa tehtaiden ei tarvitse yleensä välittää ympäristön tuhoutumisesta. Viranomaiset eivät usein valvo tehtaiden toimintaa.
Elokuvan ohjaaja Rahul Jain kertoo, että poliittiset johtajat houkuttelevat tehtaita ulkomailta Intiaan. Näin intialaiset saavat töitä. Yksi houkutuskeino on lupaus siitä, että ympäristöasioista ei tarvitse välittää.
Köyhät ihmiset kärsivät ympäristön tuhoutumisesta. Köyhät delhiläiset elävät kaiken saastan keskellä ja hengittävät pilaantunutta ilmaa. Köyhillä ei ole mahdollisuutta puuttua luonnon saastuttamiseen, koska kaikki aika menee työnteossa. Tärkeintä on ansaita joka päivä rahaa ruokaan.
<subtitle>Lapset kärsivät eniten</subtitle>
Invisible Demons -elokuvassa näytetään, miltä elämä saastuneessa kaupungissa. Yamuna-joen rannalla elävä kalastaja kertoo, että 30 vuotta sitten joen vettä saattoi juoda ja joki oli täynnä kaloja. Nyt joki on saastunut ja kalat ovat kuolleet.
Monilla lapsilla on vakavia keuhkovaurioita. Keuhkojen vauriot johtuvat Delhin saastuneesta ilmasta.
Tehtaassa työskentelevä nuori poika nukkuu työkoneellaan. Tehtaassa on kuumaa ja kova melu. Poika tekee joka päivä töitä 12 tuntia. Köyhien perheiden lapsilla ei ole toivoa paremmasta. Heitä odottaa sama kohtalo kuin vanhemmilla.
<quote>– Onko kehitys tosiaan tämän näköistä ja arvoista? Rahul Jain kysyy.</quote>
Elokuvan ensi-ilta oli Cannesin elokuvajuhlilla syksyllä. Suomessa Invisible Demons -elokuvaa  esitetään elokuvateatterissa.