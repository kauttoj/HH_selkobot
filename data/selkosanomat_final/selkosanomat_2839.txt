<title>Maapallo kuumenee</title>
<lead>Ilmastonmuutos näkyy monella tavalla jo nykyään. Ihmiset voivat kuitenkin vielä vähentää ilmastonmuutoksen haittoja.</lead>
Meteorologi Kerttu Kotakorpi kertoo, että ilmastonmuutos johtuu ihmisten toiminnasta. Ilmasto lämpenee, koska ilmassa on liikaa hiilidioksidia. Hiilidioksidia tulee ilmaan esimerkiksi teollisuudesta, liikenteestä ja maataloudesta. Myös hakatuista metsistä vapautuu hiilidioksidia.
<subtitle>Suomessa muutokset näkyvät erityisesti talvella</subtitle>
Ilmastonmuutoksen vaikutukset ovat erilaisia eri puolilla maapalloa. Suomessa ilmaston lämpeneminen näkyy voimakkaimmin talvella.
<quote>– Talvet ovat nykyään lyhyempiä ja lämpimämpiä. Tämä jatkuu myös tulevaisuudessa. Erityisesti Etelä-Suomessa ja länsirannikolla lunta saattaa tulla maahan vain lyhyeksi ajaksi. Kesäisin luvassa on pitkiä helteitä. Myös sateita tulee entistä enemmän, Kotakorpi sanoo.</quote>
<subtitle>Etelässä maanviljely vaikeutuu</subtitle>
Eteläisissä maissa on jo valmiiksi lämmintä, siksi lämpeneminen vaikuttaa siellä ihmisten elämään enemmän kuin pohjoisessa.
<quote>– Monilla alueilla Etelä-Euroopassa kesät muuttuvat niin kuiviksi ja kuumiksi, että siellä ei pystytä enää viljelemään maata.</quote>
Maanviljely tulee olemaan hyvin vaikeaa myös monissa osissa Afrikkaa, Aasiaa ja Etelä-Amerikkaa. Esimerkiksi Intiassa on jo nyt paikkoja, joissa on välillä niin kuumaa, että ihmiset eivät pysty olemaan ulkona.
Kuivuuden takia myös metsäpalot yleistyvät. Viime aikoina suuria metsäpaloja on ollut esimerkiksi Etelä-Euroopassa, Australiassa ja Pohjois-Amerikassa.
<subtitle>Merenpinta nousee</subtitle>
Ilmaston lämpeneminen sulattaa myös jäätiköitä. Jäätä sulaa niin paljon, että valtamerten pinta nousee. Monissa maissa vesi saattaa nousta asuinalueille Lisäksi voimistuvat myrskyt, suuret rankkasateet ja niiden aiheuttamat tulvat.
Etelässä sijaitsevat köyhät maat kärsivät eniten ilmastonmuutosten vaikutuksista. On mahdollista, että monet ihmiset joutuvat lähtemään kuumuuden, kuivuuden tai tulvien takia pakolaisiksi.
YK korostaa, että kun ilmasto muuttuu, rikkaiden maiden pitää auttaa köyhiä maita. YK on suurin valtioidenvälinen yhteistyöjärjestö.
<subtitle>Ilmastonmuutosta voidaan hillitä</subtitle>
Kerttu Kotakorpi kertoo, että ilmastonmuutosta ei voi enää kokonaan pysäyttää. Ihmiset pystyvät kuitenkin vaikuttamaan siihen, kuinka paljon ilmasto lämpenee. Jos lämpeneminen on riittävän vähäistä, myös ikävät vaikutukset ovat pienempiä.
Ilmastonmuutosta voidaan hillitä ennen kaikkea hiilidioksidipäästöjä vähentämällä.
<quote>– Esimerkiksi energiaa pitää tuottaa tavalla, joka ei aiheuta yhtä paljon päästöjä. Päästöttömiä energiamuotoja ovat esimerkiksi tuulivoima ja aurinkovoima, Kotakorpi mainitsee.</quote>
Ilmastonmuutoksen hillitsemiseksi vaaditaan toimia valtioilta, yrityksiltä, mutta myös tavallisilta ihmisiltä.
<subtitle>Suosi kasvisruokaa ja päästötöntä liikkumista</subtitle>
<quote>– Tavallisen ihmisen merkittävin valinta ilmaston kannalta on välttää lihansyöntiä. Lihantuotanto aiheuttaa paljon päästöjä, Kotakorpi sanoo.</quote>
Kodeissa on tärkeää huolehtia myös siitä, että energiaa ei kulu hukkaan, esimerkiksi pienentämällä lämpötilaa ja sulkemalla käyttämättömät sähkölaitteet.
Paikasta toiseen kannattaa kävellä tai pyöräillä. Julkisella liikenteellä liikkuminen tuottaa vähemmän päästöjä kuin omalla autolla liikkuminen.
Sähköautolla ajaminen ei tuota päästöjä, jos sähkö on tuotettu päästöttömästi.
Turhaa kulutusta kannattaa välttää. On hyvä miettiä, tarvitseeko todellakin jotain tavaraa. Ihmiset voivat vaikuttaa myös äänestämällä sellaisia henkilöitä ja puolueita, jotka tekevät työtä ilmastonmuutoksen hillitsemiseksi.
<subtitle>Muutoksia tarvitaan heti</subtitle>
Kerttu Kotakorpi korostaa, että toivoa ilmastonmuutoksen hillitsemiseksi on.
<quote>– Kun tilanne on vaikea, ihmiset pystyvät tekemään yhdessä suuriakin asioita. Esimerkiksi koronaan kehitettiin nopeasti lääke. Länsimaat yhdistyivät myös heti tukemaan Ukrainaa, kun Venäjä hyökkäsi sinne. Nyt ilmastonmuutos vaatii samanlaisia nopeita toimia.</quote>
<subtitle>Ilmastonmuutos näkyy myös Suomessa</subtitle>
Ilmastonmuutoksen takia Suomen talvet lyhenevät ja kesät pitenevät. Silloin kasvien kasvukausi pitenee.
<quote>– Tulevaisuudessa Suomessa voidaan viljellä uusia kasveja, esimerkiksi viinirypäleitä ja maissia. Maanviljely onnistuu nykyistä paremmin myös maamme pohjoisosissa.</quote>
Muutoksia tapahtuu paljon myös metsissä. Lämpimässä ilmastossa lehtipuut yleistyvät ja mänty pärjää paremmin kuin kuusi. Pohjois-Suomessa puita alkaa kasvaa alueilla, joissa niitä ei ole ennen kasvanut.
<quote>– Lämpenemisen takia metsiin tulee myös uudenlaisia tuhohyönteisiä. Myrskyt saattavat myös kaataa talvella enemmän puita, jos maa ei ole enää roudassa eli jäässä. Lisäksi metsäpalot voivat yleistyä Suomessakin.</quote>
Ilmastonmuutos vaikuttaa monin tavoin myös eläimiin. Kylmään talveen sopeutuneet lajit voivat joutua vaikeuksiin, jos talvella ei ole enää lunta. Kun ilmasto lämpenee, Suomeen tulee etelästä myös uusia eläimiä, esimerkiksi lintuja ja perhosia.
<subtitle>Vaikutuksia joka puolella maailmaa</subtitle>
Ilmastonmuutos vaikuttaa luontoon monella tavalla myös muualla maailmassa. Jäätiköiden sulaminen uhkaa monia eläimiä, esimerkiksi pohjoisessa jääkarhuja. Etelässä kuumuus autioittaa laajoja alueita. Niiltä häviävät nykyiset kasvit ja eläimet ja tilalle voi tulla aavikoilla viihtyviä lajeja.
Ilmastonmuutoksen lisäksi luontoa uhkaa myös monimuotoisuuden väheneminen. Se tarkoittaa, että lukuisat eläin- ja kasvilajit ovat vaarassa kadota. Monilla lajeilla ei ole enää niille sopivia elinympäristöjä. Esimerkiksi kasvatetuissa metsissä on vähemmän kasvi- ja eläinlajeja kuin luonnonmukaisissa metsissä.
Alkuperäistä luontoa on jäljellä enää vähän, koska maanviljelys ja ihmisten asutus vievät suuren osan maapallon pinta-alasta. Myös ilmastonmuutos vähentää luonnon monimuotoisuutta.
<subtitle>Lämpeneminen halutaan pysäyttää 1,5 -asteeseen</subtitle>
Kansainvälisesti on otettu tavoitteeksi, että ilmasto lämpenisi korkeintaan 1,5 astetta. Mikäli tähän päästään, ilmastonmuutoksen aiheuttamat ongelmat ovat pienempiä kuin vaikkapa silloin, jos ilmasto lämpenee 2 astetta.
On kuitenkin todennäköistä, että 1,5-asteen lämpeneminen ylittyy tulevalla vuosikymmenellä.
<subtitle>Kerttu Kotakorpi haluaa kertoa ilmastonmuutoksesta</subtitle>
Meteorologi Kerttu Kotakorpi toimittaa Ylen uutisten sääennusteita. Hän on myös tehnyt toimittaja Markku Sipin kanssa televisiosarjaa ilmastonmuutoksesta. Sarja esitetään ensi vuonna.
<quote>– Sarjassa kerrotaan ilmastonmuutoksen vaikutuksista. Siinä muistutetaan, että voimme tehdä vielä paljon ilmastonmuutoksen hillitsemiseksi, Kotakorpi kertoo.</quote>
Tänä syksynä ilmestyi myös Kotakorven kirja nimeltä Minun luontoni. Siinä hän kertoo teksteillä ja valokuvilla kokemuksistaan luonnossa liikkumisesta. Kirjassa kerrotaan myös, miten ilmastonmuutos näkyy Suomen luonnossa.
Suomen luonto 2100 -kirjassa Kotakorpi kertoo, miten ilmastonmuutos vaikuttaa tulevaisuudessa.