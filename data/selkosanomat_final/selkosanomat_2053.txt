<title>Tunturin tarina kuvattiin Lapissa</title>
<lead>Marko Röhr on elokuva-ohjaaja ja -tuottaja. Monet Röhrin elokuvista sijoittuvat luontoon tai veden alle. Röhrin elokuva Tunturin tarina tulee ensi-iltaan jouluna.</lead>
Marko Röhr on tehnyt yli 50 elokuvaa ja tv-sarjaa. Joulukuussa tulee ensi-iltaan Tunturin tarina. Elokuva kertoo Lapin ja Jäämeren luonnosta. Tunturin tarina on jatkoa Marko Röhrin aiemmille luontoelokuville Metsän tarina ja Järven tarina.
<subtitle>Oletko halunnut aina tehdä elokuvia?</subtitle>
<quote>– Tiesin jo aika nuorena, että haluan tehdä elokuvia. Olen käynyt elokuvissa nuoresta asti. Toinen harrastukseni on sukellus.</quote>
<quote>– Olen onnekas, kun olen aikuisena voinut yhdistää elokuvat ja sukeltamisen. Olen saanut tehdä monta elokuvaa vedenalaisesta maailmasta.</quote>
<subtitle>Olet enimmäkseen ollut elokuvien tuottaja. Mitä se tarkoittaa?</subtitle>
<quote>– Tuottaja osallistuu elokuvan tekemisen eri vaiheisiin. Hän hakee aiheita, kehittää niitä ja etsii rahoituksen. Tuottajan pitää olla kärsivällinen, kun hän tekee elokuvia. Elokuvan tekeminen kestää monta vuotta. Ensin tulee ajatus elokuvasta. Sen jälkeen voi kestää jopa kymmenen vuotta, ennen kuin elokuva on valmis.</quote>
<subtitle>Millaista on tehdä luontoelokuvia?</subtitle>
<quote>– Luonto vaatii paljon joustavuutta. Luonto päättää itse, mitä näyttää kameralle. Hyvin paljon on odottamista. Tulevatko ne eläimet piiloistaan? Millainen sää on?</quote>
<quote>– Lapissa meidän piti kuvata kukkia. Nämä kukat kukkivat vain muutaman päivän ajan vuodessa. Kuvaushetkellä satoi lunta. Emme saaneet kuvia kukista, mutta näimme sen sijaan karhunpentuja. Niistä saimme aivan ihania kuvia!</quote>
<quote>– Olen tehnyt luontoelokuvia jo kauan. 25 vuotta sitten tein tv-sarjan Suomen vesien laivahylyistä. Tein myös dokumenttielokuvan Vedenalainen Islanti. Yksin en tietenkään pysty tähän. Elokuvan tekeminen on ryhmätyötä.</quote>
<subtitle>Millainen elokuvantekijä olet?</subtitle>
<quote>– Kun innostun aiheesta, niin haluan tehdä asiat kunnolla. Joskus elokuvat vaativat todella paljon. Pitää osata käyttää kameraa veden alla. Pitää suunnitella valaistus oikein. Kestää kauan oppia tekemään luontoelokuvia.</quote>
<quote>– Tunturin tarina on kolmas osa sarjasta, joka on minulle tärkeä. Ensimmäinen osa Metsän tarina valmistui vuonna 2012. Kukaan ei uskonut, että yleisö jaksaa katsoa luontoelokuvia leffateatterissa. Toisin kävi.</quote>
<subtitle>Mitkä asiat innostavat sinua? Mistä saat aiheet elokuviisi?</subtitle>
<quote>– Musiikki on minulle tärkeää. En osaa soittaa mitään instrumenttia. Ihailen ihmisiä, jotka osaavat soittaa ja säveltää. Olen kuunnellut lapsesta asti paljon musiikkia ja käynyt konserteissa. Saan ideoita musiikista. Se herättää ajatuksia ja tuo lisää tunnelmaa elokuviin.</quote>
<subtitle>Onko sinulla jo suunnitelmia uusista elokuvista?</subtitle>
<quote>– Minulla on monta uutta ajatusta ja suunnitelmaa. Haluaisin ehkä tehdä suuren yleisön hyvän tuulen komediaelokuvan. Minua kiinnostaisi myös historiallinen elokuva, joka kertoisi Suomen armeijan tiedustelujoukoista ja kaukopartioista. Siinä yhdistyisi luontoelokuva ja tarina ystävyydestä.</quote>