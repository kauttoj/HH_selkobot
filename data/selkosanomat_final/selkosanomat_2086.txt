<title>Aasit ja niiden kaveri</title>
<lead>Tanja Paasosen pihamaalla kulkee kaksi aasia ja yksi minihevonen. Eikä se aasi itsepäinen eläin ole! Niin aina aaseista ajatellaan. Mutta aasi vain pohtii, mitä tehdä. Ne eivät jaksa tehdä samaa asiaa kauaa. Niitä ei voi pakottaa.</lead>
Ohjaajan täytyy olla kärsivällinen. Aasit viihtyvät hyvin ihmisten kanssa. Niiden kanssa on helppo tehdä kaikenlaisia asioita yhdessä.
Lempi ja Rebekka ovat aaseja. Ne asuvat Tanja Paasosen kotona Mäntsälässä. Siellä niillä on iso, hehtaarin kokoinen aidattu alue.
<quote>– Aasi kasvattaa talvikarvan. Ne voivat olla ulkona koko vuoden. Riittää, että niillä on katos, jonka alle ne voivat mennä suojaan, kun tuulee tai sataa, kertoo Paasonen.</quote>
Tavallisesti hevoseläimet, kuten aasit, etsivät itse ruokansa. Siksi Paasonen välillä ripottelee ruoan ympäri pihaa.
<subtitle>Aasit lihovat helposti</subtitle>
Aasit lihovat helposti. Niiden pitää päästä liikkumaan. Aasit syövät 3–4 kertaa päivässä pieniä määriä kerrallaan. Yleensä ne syövät kuivaa heinää ja olkea. Niille pitää antaa myös kivennäis- ja vitamiinivalmisteita. Aasin on hyvä pureskella paljon. Siksi niille annetaan myös puiden oksia.
Aasien hoito ei ole kovin vaikeaa. Turkkia täytyy harjata ja kaviot puhdistaa.
Aaseja ei kengitetä kuten hevosia. Kaviot vuollaan säännöllisesti. Hampaatkin täytyy välillä rapsuttaa puhtaiksi. 1–2 kertaa vuodessa Paasonen antaa niille lääkekuurin matoja vastaan. Ja tietenkin niiden asuintilat täytyy puhdistaa säännöllisesti.
Lempi-aasi on ollut Paasosen kotona jo monta vuotta. Rebekka tuli taloon vasta kuukausi sitten.
Aasit seuraavat, kun perhe on pihalla. Ne oppivat helposti uusia asioita.
<quote>– Ne katsovat, kun avaan portin – ja avaavat sen sitten itse.</quote>
Aasit viihtyvät hyvin myös muiden eläinten kanssa. Samassa pihatossa aasien kanssa elää nyt minihevonen Nappi. Se tuli taloon Rebekan kanssa.
<quote>– Rebekka on tottunut helposti uuteen paikkaan. Sille riittää, että on ruokaa ja kaveri. Nappia on vähän jännittänyt uusi koti. Siinä näkee aasin ja hevosen luonteen eron.</quote>
Nappi ei ole poni, vaan pieni hevonen, joka on noin 86–97 senttimetriä korkea.
<quote>– Lapset voivat ratsastaa sillä. Muuten se pitää vain seuraa ihmisille. Sen avulla esimerkiksi aremmat ihmiset voivat tottua eläimiin.</quote>
<subtitle>Suomessa on 400 aasia</subtitle>
Minihevosrotuja on paljon erilaisia. Niitä elää erityisesti Euroopassa ja Yhdysvalloissa. Minihevosia on pidetty ulkomailla muun muassa näkövammaisten apuna koirien tapaan. Ne oppivat nopeasti kaikenlaisia asioita. Suomessa on noin 400 aasia. Ulkomailla aaseja käytetään työeläiminä. Suomessa ne ovat yleensä lemmikkejä.
<quote>– Aasit ovat usein terveempiä kuin hevoset. Niitä ei ole samalla tavalla jalostettu kuin hevosia. Hevosia on jalostettu paljon eli kehitetty keinotekoisesti ihmisten haluamaan suuntaan. Aasirotuja on vain muutamia.</quote>
<quote>– Niitä ei arvosteta niin paljon kuin hevosia. Ehkä se on ollut niiden onni, Paasonen sanoo.</quote>
Koirat, kissat, aasit ja minihevonen ovat Paasosen perheen lemmikkejä. Ne kuitenkin auttavat Paasosta hänen työssään esimerkiksi kehitysvammaisten kanssa.
Niin sanotussa eläinavusteisessa työssä aaseja ja minihevosta voi hoitaa. Aasien kanssa voi myös lähteä luontoon retkelle. Ihmisten kanssa voi olla joskus vaikea jutella. Eläinten kanssa se on helpompaa. Ne jaksavat aina kuunnella. Niiden kanssa on hyvä olla.