<title>Neulominen on monipuolinen harrastus</title>
<lead>Mitä neulominen tarkoittaa? Neulominen tarkoittaa menetelmää, jossa erilaisten puikkojen avulla valmistetaan langoista esimerkiksi vaatteita ja asusteita. Niitä sanotaan neuleiksi.</lead>
Oululainen Jaana Saarinen on harrastanut neulomista lapsuudesta asti.
<quote>– Kun koulussa opetettiin sukan neulomista, osasin jo tehdä niin sanotun vahvistetun kantapään. Äitini oli opettanut sen aikaisemmin. Tein myös läksyt niin, että oppikirjat olivat pöydällä ja samalla neuloin jotakin, Saarinen kertoo.</quote>
<quote>– Nykyään voin neuloa vaikka auton takapenkillä, kun olemme matkalla mökille. Mökillä tartun puikkoihin, jos sää on huono eikä ulkona ole siksi tekemistä.</quote>
<subtitle>Neulelangat ja puikot innostavat luomaan uutta</subtitle>
Jaana Saarinen on neulonut monenlaisia vaatteita ja asusteita.
<quote>– Olen valmistanut muun muassa sukkia, villapaitoja, ponchoja, pipoja ja säärystimiä. Ostan langat tavallisista marketeista tai kaupoista, jotka myyvät lankoja. Ohjeita löydän neulelehdistä ja internetistä, hän sanoo.</quote>
<subtitle>Joskus neulominen on vaikeaa ja vaatii kärsivällisyyttä</subtitle>
Neulojat käyttävät monenlaisia tekniikoita.
<quote>– Pitsineuletta on mielestäni hankala tehdä. Olen aloittanut sellaisen huivin jo kolme kertaa ja joutunut sitä purkamaan. Jatkan silti yrittämistä. Haasteita pitää olla, Saarinen sanoo.</quote>
<subtitle>Käsityöharrastus kehittää sosiaalisia suhteita</subtitle>
Esimerkiksi internetissä on erilaisia ryhmiä, joissa jaetaan ideoita, ohjeita ja kuvia valmiista neuleista. Useissa Suomen kaupungeissa on neulekahviloita. Niissä innokkaat neulojat voivat tehdä käsitöitä ja nauttia samalla kahvilan antimista.
Jaana Saarinen neuloi lukion välitunneilla yhdessä luokkatoverinsa kanssa. Saarinen ja hänen ystävänsä keskustelevat edelleen neulomisesta. He vaihtavat neuleohjeita, vaikka yhteisistä opiskeluajoista on kymmeniä vuosia.
<subtitle>Neulomisella on hyviä vaikutuksia terveyteen</subtitle>
Tutkimusten mukaan neulominen rentouttaa, parantaa keskittymiskykyä ja vähentää stressiä. Lisäksi neulominen vahvistaa käsien ja silmien välistä yhteistyötä. Se voi myös ehkäistä muistihäiriöitä ja dementiaa.
Saarisen ystävä kertoo omista kokemuksistaan:
<quote>– Minulla on monta sairautta, jotka aiheuttavat erilaisia kipuja. Kun valitsen värejä, tartun neulepuikkoihin ja keskityn neulomaan, unohdan kipuni hetkeksi.</quote>
<subtitle>Myös miehet voivat harrastaa neulomista</subtitle>
Hyvä esimerkki tästä on pariskunta Arne ja Carlos. He asuvat Norjassa.
Monet ihmiset ihastuivat joulupalloihin, joita he neulovat. Miehet alkoivat opettaa muita ihmisiä valmistamaan niitä. Sen jälkeen he ovat tulleet koko maailmalle tutuksi iloisista neulekirjoistaan. He myös pitävät internetissä suosittua blogia.
Blogi löytyy osoitteesta: arnecarlos.com/blog
Voit seurata Arne ja Carlosia myös Instagramissa: instagram.com/p/CIQ7FesjEhY/?igshid=py9iedy5lrjd