<title>Venäjän sotilaat syyllistyvät sotarikoksiin Ukrainassa</title>
<lead>Venäjän armeijan sotilaat syyllistyvät Ukrainassa sotarikoksiin. YK:n eli Yhdistyneiden kansakuntien mukaan venäläiset sotilaat käyttävät Ukrainassa seksuaalista väkivaltaa siviiliväestöä kohtaan.</lead>
Ukrainan viranomaisten mukaan venäläiset sotilaat raiskaavat ukrainalaisia tyttöjä ja naisia. Tiedossa on kymmeniä tapauksia. Tapauksia on luultavasti paljon enemmän.
Osa raiskauksista on joukkoraiskauksia, joissa sotilaat ovat raiskanneet uhrit joukolla. Venäläiset sotilaat ovat raiskanneet Ukrainassa myös miehiä ja poikia.
<subtitle>Ukrainassa paljastuu vakavaa väkivaltaa</subtitle>
YK:n erikoisedustaja Pramila Patten sanoo, että venäläiset ovat tehneet ukrainalaisia siviilejä kohtaan paljon enemmän rikoksia kuin vielä tiedetään.
<quote>– Naisten ja tyttöjen on vaikea kertoa raiskauksesta. Miehille ja pojille se on kuitenkin vielä vaikeampaa. Ukrainassa paljastuu koko ajan vakavaa seksuaalista väkivaltaa. Näiden rikosten tekijöiden täytyy joutua kohtaamaan seuraukset teoilleen.</quote>
Ihmisoikeusjärjestö Human Rights Watch eli HRW on saanut todisteita useista Venäjän sotilaiden tekemistä rikoksista. Venäjän sotilaat ovat tehneet rikokset Tshernihivissä, Harkovassa ja Kiovan lähellä. Rikoksiin kuuluu raiskauksia, teloituksia, väkivaltaa ja uhkailua. Siviilit ovat rikosten uhreja. Venäjän sotilaat ovat myös ryöstäneet ruokaa, vaatetusta ja polttopuita.
Ukrainasta on löydetty joukkohautoja. Venäjän armeijan sotilaat ovat haudanneet näihin joukkohautoihin ukrainalaisia siviilejä. Venäjän armeijan sotilaat ovat surmanneet siviilit.
<quote>–  Näiden tekojen tekijät ovat syyllistyneet sotarikoksiin, HRW:n tiedotteessa sanotaan.</quote>
<subtitle>Seksuaalinen väkivalta on sotarikos</subtitle>
Seksuaalisen väkivallan käyttäminen siviiviliväestöä kohtaan on sotarikos. Ukrainassa kerätään parhaillaan todisteita talteen raiskauksista.
Vain pieni osa ukrainalaisista uskaltaa kertoa kokemistaan rikoksista kenellekään.
Seksuaalirikosten lisäksi Venäjän armeijan sotilaat tappavat ja kiduttavat siviiliväestöä Ukrainassa. Venäjän joukot myös ryöstelevät tavallisten ihmisten koteja.
HRW:n mukaan Venäjän täytyy tutkia epäilykset sotarikoksista, jotka kohdistuvat venäläisiin sotilaisiin. Tutkinta on tehtävä puolueettomasti ja siinä on käytettävä kansainvälistä ryhmää. Velvollisuus pohjautuu kansainvälisen oikeuden sopimuksiin.
Venäjän armeijan komentajat ovat vastuussa alaistensa toimista. Jos komentajat eivät ole estäneet sotilaita tai jos he ovat tietoisia rikoksista, he ovat syyllistyneet sotarikoksiin.
Juttua on muokattu 12.5.2022. Jutun toiseksi viimeisen kappaleen ensimmäinen lause on muutettu.