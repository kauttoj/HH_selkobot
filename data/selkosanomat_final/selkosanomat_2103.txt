<title>Australian eläimet saavat apua Suomesta</title>
<lead>Australian maastopalot ovat tappaneet jo miljoonia eläimiä. Myös loukkaantuneita eläimiä on paljon. Vapaaehtoiset auttavat eläimiä Suomesta saakka.</lead>
Laajat tulipalot ovat jatkuneet Australiassa viime syyskuusta asti. Paloissa on tuhoutunut suuria alueita metsää ja muuta luontoa. Tuli on tappanut miljoonia villieläimiä ja lintuja. Myös loukkaantuneita eläimiä on hyvin paljon.
<subtitle>Australian luonto on ainutlaatuinen</subtitle>
Australiassa elää monia eläimiä, joita ei tavata muualla maailmassa. Koala on yksi harvinaisista eläimistä. Se on Australian kansalliseläin. Yli tuhat koalaa on kuollut maastopaloissa. Lisäksi enemmän kuin puolet koalan luontaisista asuinalueista on tuhoutunut.
Koaloiden lisäksi muun muassa kengurut, opossumit, australialaiset nokkasiilit ja hedelmälepakot ovat kärsineet paloista.
Satoja tuhansia lintuja on kuollut ja loukkaantunut.
<subtitle>Loukkaantuneille eläimille apua</subtitle>
Australiassa on useita eläinsairaaloita ja villieläinten pelastuskeskuksia. Niissä hoidetaan tulipaloissa loukkaantuneita eläimiä. Sairaalat ja keskukset ovat saaneet avukseen vapaaehtoisia työntekijöitä.
Erilaisista tarvikkeista on kuitenkin jatkuvasti pulaa. Siksi vapaaehtoiset ovat myös innostuneet tekemään eläimille käsitöitä.
Aluksi australialaiset vapaaehtoiset ompelivat erilaisia unipusseja, neuloivat peittoja ja virkkasivat linnunpesiä.
Apua tarvittiin kuitenkin paljon enemmän. Australialaisen Facebook-ryhmän kautta tieto alkoi levitä ympäri maapalloa. Australialaisen Facebook-ryhmän nimi on ARCG eli Animal Rescue Craft Guild. Se tarkoittaa käsityöryhmää eläinten auttamiseksi.
<subtitle>Suomeen oma FB-ryhmä</subtitle>
Moniin maihin syntyi omia Facebook-ryhmiä. Suomen Facebook-ryhmän perusti Mira Hämäläinen Lemistä.
<quote>– Olen mukana monessa kansainvälisessä ryhmässä ja huomasin ARCG:n. Siitä tuli suomalaisen käsityöryhmän yhteistyökumppani. Suomessa ei ollut samanlaista ryhmää, siksi perustin ryhmän itse, hän kertoo.</quote>
Hämäläisen Facebook-ryhmääm on liittynyt yli 1600 jäsentä ympäri Suomen.
<subtitle>Valmistusohjeet tarkkoja</subtitle>
Oululaiset Anne Lehto ja Sinikka Sankala tekevät yhdessä pesiä eläimille.
Pussien materiaalina käytetään kierrätyskankaita. Kankaat ovat puuvillaa. Luonnonmateriaalit sopivat eläimille.
Australiassa tarvitaan myös neulottuja pusseja, peittoja sekä virkattuja linnunpesiä. Niiden materiaaliksi käyvät villa-, puuvilla- ja bambulangat.
Käsityöt pitää pestä ennen eteenpäin lähettämistä. Ne pitää myös kuivattaa hyvin.
Käsitöihin ei saa jäädä hajusteita eikä eläinten karvoja. Australian eläimet vierastavat muiden eläinten hajuja. Ne voivat hylätä esimerkiksi pesän tai pussin, joka tuoksuu koiralta.
Ensimmäiset käsityöt lähetettiin Australiaan tammikuun lopussa. Lappeenrannassa kootaan kaikki lahjoitukset yhdeksi isoksi paketiksi, joka lähetetään Australiaan.
Käsitöitä otetaan vastaan myöhemminkin.
<quote>– Haluamme, että käsityöt on tehty laadukkaasti eikä kiireellä. Näin varmistamme, että tuotteet menevät varmasti käyttöön, Mira Hämäläinen kertoo.</quote>
Käsityöryhmät ovat tehneet maailmalla ja Suomessa niin valtavasti töitä, ettei uusia lähetyksiä Australiaan toivota. Australian metsäpalot ovat hiukan helpottaneet. Australiassa on ollut kovia sateita. Palot jatkuvat kuitenkin edelleen Koillis- ja Etelä-Australiassa.