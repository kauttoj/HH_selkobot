<title>E-urheilun suosio kasvaa</title>
<lead>Videopelien pelaamisesta on tullut oma urheilulaji. Tässä jutussa kerrotaan, mitä on suosittu e-urheilu.</lead>
Turkulainen Felix Kaukiainen harrastaa videopelien kilpapelaamista.
<quote>– E-urheilussa eli elektronisessa urheilussa pelataan toisten kanssa videopeliä ja kilpaillaan, kuka voittaa, hän selvittää.</quote>
Felixillä on myös yritys nimeltä Enhanced Esports Oy, joka edistää kilpapelaamista Varsinais-Suomessa. Yrityksessä on mukana myös Felixin veli Filip sekä entinen kilpapelaaja Ville Saastamoinen.
<quote>– Autamme lajin harrastajia pelaamaan. Lisäksi olemme perustaneet e-urheilujoukkueita. Nämä joukkueet voivat kilpailla liigassa ja turnauksissa.</quote>
<subtitle>Mukavaa yhdessäoloa</subtitle>
Felix Kaukiainen korostaa, että hän itse on vain pelien harrastaja eikä ammattilainen. Harrastuksenakin videopelit antavat paljon.
<quote>– Minä pidän ennen kaikkea siitä, että pelaaminen tarjoaa mukavaa yhteistä tekemistä kavereiden kanssa.</quote>
<quote>– Lisäksi on tietenkin kiva kilpailla. Minulla, kuten kai monella muullakin, on aika kova kilpailuvietti, Felix kertoo.</quote>
<subtitle>Pelaajalla on hyvä kunto</subtitle>
E-urheilu on vielä varsin uusi asia. Joku ehkä miettii, että voiko videopelien pelaaminen olla urheilua. Felixin mukaan kilpapelaaja tarvitsee aivan samoja ominaisuuksia kuin urheilija.
<quote>– Pelaajan pitää harjoitella pelaamista. Lisäksi hänen pitää olla hyvässä fyysisessä kunnossa. Elämäntapojen pitää olla säännölliset. Esimerkiksi riittävä uni on tärkeää.</quote>
Turnauksissa on tavallista, että kilpaileminen kestää koko päivän.
<quote>– Pelaaja ei saa väsyä liikaa. Hänen on oltava koko ajan hyvässä iskussa.</quote>
Enhancedille on tulossa esimerkiksi oma tiimihuone. Tämä sijaitsee salibandyseura FBC Turun tiloissa.
<quote>– E-urheilijamme voivat pelata välillä salibandya. Tämä auttaa heitä pitämään huolta kunnostaan.</quote>
<subtitle>Palkkiot ovat suuria</subtitle>
E-urheilu on nykyään hyvin suosittua. Kilpailuja näytetään netissä ja myös televisiossa.
Lajissa liikkuvat isot rahat. Suurimmissa kansainvälisissä kilpailuissa voittajajoukkueen palkinto voi olla vaikkapa miljoona euroa.
Suomessa on jo useita e-urheilun ammattilaisia. Monen isän haave on, että isona hänen poikansa pelaa jääkiekkoa NHL:ssä ja ansaitsee miljoonia.
Joko nykyään isät sanovat pojilleen, että älä nyt taas tänään mene jäähallille treeneihin, vaan jää kotiin pelaamaan videopeliä?
<quote>– Ei ehkä ihan vielä, Felix naurahtaa.</quote>
<quote>– Mutta yksi tuttavani, joka on jääkiekkovalmentaja, osti juuri omille pojilleen hienot e-urheiluvälineet. Yhä useammat ihmiset ovat ymmärtäneet, että e-urheilussa on paljon mahdollisuuksia, hän lisää.</quote>
<subtitle>Counter Strike: Global Offensive on suosittu kilpapeli</subtitle>
E-urheilussa kilpapelinä voi olla esimerkiksi ammuntapeli Counter Strike Go.
<quote>– Counter Strike Go -kilpapelissä kohtaa kaksi viiden hengen joukkuetta. Välillä joukkue hyökkää. Välillä se puolustaa, Felix kuvailee.</quote>
Joukkueessa jokaisella pelaajalla on oma tehtävänsä.
<quote>– Yksi pelaajista on esimerkiksi tiedustelija. Hänen tehtävänään on mennä pelissä ensiksi valloitettavaan tilaan ja kertoa muille, mitä siellä on.</quote>
Yksi pelaajista on pelinrakentaja. Hän tekee pelin aikana tärkeimmät päätökset siitä, miten joukkue toimii eri tilanteissa.
<quote>– Tärkeää on, että pelaajat puhuvat koko ajan keskenään. Heidän pitää esimerkiksi neuvoa toisiaan. Kaikkien pitää tietää, mitä toiset tekevät.</quote>
Joukkueella on myös valmentaja. Valmentaja laatii etukäteen suunnitelman, miten missäkin peliympäristössä kannattaa hyökätä tai puolustaa.
Counter Strike Go:n pelaaminen tuo mieleen pallopelit. Myös niissä jokaisella pelaajalla on oma tehtävänsä ja joukkueen apuna on valmentaja. Voittoon päästään taitavalla yhteispelillä.
<subtitle>Hyvä Fifan pelaaja ymmärtää jalkapalloa</subtitle>
E-urheilussa kilpapelinä voi olla myös vaikkapa jalkapallopeli Fifa. Se on kaksinpeli, eli peli, jossa yksi pelaaja pelaa toista pelaajaa vastaan.
<quote>– Fifa vaatii todella kovaa keskittymistä ja virheetöntä pelaamista. Se pelaaja yleensä voittaa, joka tekee vähiten virheitä, Felix kertoo.</quote>
Hyvä Fifan pelaaja ymmärtää myös oikeaa jalkapalloa.
<quote>– Fifassa on tärkeää, että osaa valita pelissä tarjolla olevista pelaajista hyvin toimivan joukkueen. Pelaajan pitää myös esimerkiksi ymmärtää, miten jalkapallossa kannattaa missäkin tilanteessa hyökätä ja puolustaa.</quote>
Oikeassa jalkapallossa Suomen ykköstähtiä ovat esimerkiksi Teemu Pukki, Lukas Hradecký ja Glen Kamara. Fifassa Suomen parhaimpia pelaajia ovat esimerkiksi Valtteri ”Valdoboii” Kyrö, Jesse ”Kossu 72” Kosamo sekä Joona ”Krompe” Vaajala. Felix Kaukiainen iloitsee, että Valtteri ”Valdoboii” Kyrö pelaa hänen organisaatiossaan.