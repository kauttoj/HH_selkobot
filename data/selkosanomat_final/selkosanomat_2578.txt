<title>Venäjä hyökkää voimalla Ukrainan kaupunkeihin</title>
<lead>Venäjä jatkaa hyökkäystä Ukrainassa. Venäjä iskee nyt voimakkaasti Harkovan kaupunkiin.</lead>
Venäjä hyökkäsi tiistaina voimakkaasti Harkovan kaupunkiin. Venäjä ampui ohjuksia Harkovaan. Harkova tuhoutui pahasti.
Ukrainan mukaan Venäjä osui Harkovassa myös siviilikohteisiin. Venäjä on jatkanut iskuja Harkovaan keskiviikkona. Ukrainalaisten mukaan Venäjä pommittaa Harkovaa lentokoneista.
Harkova on Ukrainan toiseksi suurin kaupunki. Harkova sijaitsee Ukrainan koillisosassa. Venäjä on tehnyt ohjusiskuja myös Donetskin kaupungissa.
Venäjä ampui tiistaina ohjuksen Kiovan televisiotorniin. Torni on edelleen pystyssä, mutta se vaurioitui. Televisiotornin vieressä on Babi Jarin holokaustin muistomerkki. Holokausti tarkoittaa Natsi-Saksan tekemää juutalaisten kansanmurhaa.
Venäjä tulitti tiistaina Kiovassa myös asuinkorttelia.
Venäjän puolustusministeriö varoitti tiistaina ukrainalaisia. Venäjä aikoo iskeä myös Ukrainan pääkaupungin Kiovan keskustaan.
Ukrainan presidentin Volodymyr Zelenskyin mukaan kuuden päivän aikana on kuollut jo 6 000 venäläistä sotilasta. Ukrainan mukaan venäläisten hyökkäyksissä on kuolut yli 2 000 siviiliä.
<subtitle>Melkein miljoona pakolaista</subtitle>
YK:n pakolaisjärjestön mukaan Ukrainasta on paennut 836 000 ihmistä naapurimaihin.
Ukrainalaisia on saapunut erityisen paljon Puolaan. Puolaan on paennut yli 400 000 ukrainalaista. Puolalaiset ovat ottaneet ukrainalaiset pakolaiset vastaan lämpimästi.
<subtitle>Ukraina haluaa EU:n jäseneksi</subtitle>
Presidentti Volodymir Zelenskyi sanoi maanantaina, että Ukraina haluaa Euroopan unionin eli EU:n jäseneksi heti. Zelenskyin mukaan Ukrainan haluaa olla yhtä kaikkien eurooppalaisten maiden ja ihmisten kanssa. Tavallisesti EU:n jäseneksi pääseminen kestää vuosia.
<subtitle>Nato puolustaa Naton alueita</subtitle>
Sotilasliitto Naton pääsihteeri Jens Stoltenberg vieraili tiistaina Naton Laskin lentotukikohdassa Puolassa. Stoltenberg sanoi, että Nato puolustaa Naton alueita.
Stoltenberg syytti Venäjän presidenttiä Vladimir Putinia. Stoltenbergin mukaan Putin on rikkonut rauhan Euroopassa, koska Putin on käskenyt Venäjän joukot hyökkäämään Ukrainaan.
Stoltenbergin mukaan Valko-Venäjä tekee väärin, kun se auttaa Venäjää sodassa.
<subtitle>Venäjä haluaa jatkaa neuvotteluita</subtitle>
Venäjä haluaa jatkaa neuvotteluja Ukrainan kanssa. Venäjä ja Ukraina neuvottelivat maanantaina. Neuvottelut järjestettiin Valko-Venäjän rajalla.
Ukrainan presidentti Volodymyr Zelenskyi sanoo, että Venäjän täytyy lopettaa ukrainalaisten kaupunkien pommittaminen. Neuvottelut voivat jatkua vasta sitten.
Juttua on muokattu 3.3.2022. Ukrainalaisten kuolleiden määrä on tarkistettu.