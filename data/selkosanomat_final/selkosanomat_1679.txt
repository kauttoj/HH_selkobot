<title>Avaruuden valloittaminen kiehtoo</title>
Tulevaisuudessa kuussa voi olla kaivoksia. Ihmisiä saattaa asua Marsissa.
Turun yliopiston avaruusfysiikan professori Rami Vainion mukaan kaikki tuntuvat olevan nykyään kiinnostuneita avaruudesta. – Avaruus kiinnostaa myös kaupallisia yrityksiä. Ne toimivat nopeammin ja suoraviivaisemmin kuin perinteiset tutkimuslaitokset. Se on vienyt koko alaa eteenpäin.
Kuuluisin esimerkki on amerikkalainen miljonääri ja keksijä Elon Musk. Elon Muskin yritys kehittää esimerkiksi avaruusraketteja. Elon Musk ja moni muukin on erityisen innoissaan Marsista. Mars-planeetta kiinnostaa myös valtioita. Tavoitteena on, että ihmiset voisivat perustaa sinne jopa pysyvää asutusta.
<quote>– Se on täysin mahdollista. Kovin nopeasti se ei kuitenkaan onnistu, Vainio arvioi.</quote>
Marsin pinnalla ei voi liikkua ilman avaruuspukua. Eläminen maapallolla on paljon helpompaa.
Maapalloa halutaan suojella asteroidien törmäyksiltä Myös kuuta ja asteroideja tutkitaan nykyään paljon. Niihin on suunniteltu esimerkiksi kaivoksia.
Kuusta voidaan saada esimerkiksi kallisarvoista helium-3 raaka-ainetta. Sitä voitaisiin käyttää uudenlaisen ydinvoiman, fuusiovoiman tuotannossa.
Asteroideja tutkitaan myös toisesta syystä. Maapalloa halutaan suojella asteroidien törmäyksiltä. Asteroidi on iso kivinen kappale, joka kiertää aurinkoa. Asteroidi on planeettaa pienempi, mutta sen pituus voi olla vaikka kymmeniä kilometrejä.
<subtitle>Suomalaiset valmistavat pienoissatelliitteja</subtitle>
Rami Vainio johtaa Turun yliopiston avaruustekniikan laboratoriota. Siellä valmistetaan esimerkiksi pienoissatelliiteissa käytettäviä mittalaitteita.
<quote>– Pienoissatelliitteja on paljon helpompi ja halvempi rakentaa kuin perinteisiä isoja satelliitteja. Niissä voidaan käyttää aika tavallista tekniikkaa. Lisäksi yhdellä raketilla avaruuteen voidaan kuljettaa kerralla monta pienoissatelliittia.</quote>
Satelliitit ovat maata kiertäviä laitteita, joissa voi olla esimerkiksi erilaisia mittalaitteita ja kameroita. Satelliitit keräävät tietoa avaruudesta ja myös maan pinnalta.
Esimerkiksi erilaiset navigaattorit ja kännyköiden karttaohjelmat toimivat satelliittien ansiosta. Satelliittien tietoja voidaan hyödyntää myös vaikkapa maanviljelyssä. Suomalaiset ovat tehneet jo useita pienoissatelliitteja, jotka kiertävät maapalloa.
<subtitle>Mustasta aukosta otettiin kuva</subtitle>
Viime keväänä avaruustutkimuksessa otettiin merkittävä uusi askel. Mustasta aukosta – tai oikeastaan mustan aukon ympäristöstä – onnistuttiin ottamaan ensimmäistä kertaa kuva.
Mutta mikä oikeastaan on musta aukko?
<quote>– Musta aukko on avaruudessa oleva kappale, jolla on valtavan suuri massa. Mustan aukon painovoima on niin suuri, että se imaisee sisälleen kaiken. Mikään ei pääse sen sisältä ulos, ei edes valo, Rami Vainio kertoo.</quote>
<subtitle>Turkulaiset tutkivat Aurinkoa</subtitle>
Turussa avaruusfysiikan tutkijat tutkivat erityisesti Aurinkoa ja auringonpurkauksia.
Auringosta irtaantuu säännöllisesti isoja kaasupilviä. Kaasupilviä irtaantuu erityisen paljon aina 11 vuoden välein.
Nämä magneettiset kaasupilvet eli avaruusmyrskyt voivat aiheuttaa vahinkoja maata kiertäville satelliiteille. Avaruusmyrskyt näkyvät maan pinnalla revontulina.
<subtitle>Onko avaruudessa elämää?</subtitle>
Ihmisiä on aina kiehtonut kysymys siitä, onko maan ulkopuolella elämää. Rami Vainion mukaan asiasta ei ole tietoa.
<quote>– Itse olen kyllä aivan varma, että maan ulkopuolella on elämää. Se ei ole kuitenkaan välttämättä ollenkaan samanlaista elämää, mihin olemme tottuneet maapallolla.</quote>
Monet tiedemiehet etsivätkin nykyään avaruudesta sellaisia planeettoja, joissa olisi hyvät edellytykset elämälle.
Nämä planeetat ovat kuitenkin hyvin kaukana. Emme pääse ehkä koskaan tapaamaan muita elämänmuotoja.