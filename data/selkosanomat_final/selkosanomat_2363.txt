<title>Moottoripyöräily sopii kaikille</title>
<lead>Pinky Ladies MCC:n jäsenet korostavat, että moottoripyöräily sopii erityisen hyvin naisille.</lead>
Turun Ruissalossa Moottoripyöräkerho Pinky Ladies MCC:n jäsenet käynnistävät pyöränsä. Ilman täyttää mahtava moottorien jylinä.
Moottoripyöräkerhon presidentti Taisia Wirtanen kertoo, että ryhmä huomataan kyllä muutenkin helposti.
<quote>– Me olemme aika äänekkäitä ilman pyöriäkin. Olemme kovia juttelemaan ja nauramaan, hän selittää.</quote>
Ihmisten päät kääntyvät varmasti myös naisten pukeutumisen takia. Kerhon jokaisella jäsenellä on liivi, jossa on kerhon tunnukset.
<quote>– Liivi tarkoittaa minulle kunnioitusta. Kunnioitan kerhoamme ja sen jäseniä, kerhon jäsen Riina Uskali kertoo.</quote>
<subtitle>Naismotoristit yleistyvät</subtitle>
Suomessa on satoja moottoripyöräkerhoja. Naisten kerhoja on kuitenkin vain parikymmentä.
Pinky Ladies MCC:n varapresidentti Niina Uusi-Äijälä kertoo, että moottoripyöräily sopii naisille aivan yhtä hyvin kuin miehille. Naismotoristien määrä on kasvussa.
<quote>– Kun ajaa moottoripyörällä, on erittäin tärkeää havainnoida ympäristöä ja ennakoida tulevia tilanteita. Naiset ovat tässä vähintään yhtä hyviä kuin miehet, hän sanoo.</quote>
Moottoripyöräilyn maailma on kuitenkin vielä varsin miehinen. Vaikka siihen ei ole syytä, niin naisia saatetaan aluksi moottoripyöräpiireissä hieman aliarvioida. Asenteissa on korjaamista.
<quote>– Monet miesmotoristit eivät aluksi huomioineet minua millään tavalla. Mutta sitten rakensin itse oman pyörän ja ajoin sillä Italiaan ja takaisin. Sen jälkeen miestenkin suhtautuminen muuttui kummasti, Riina Uskali kertoo.</quote>
<subtitle>Hyvää itselle ja muille</subtitle>
Pinky Ladies MCC:n jäsenet osallistuvat yhdessä esimerkiksi erilaisiin moottoripyörätapahtumiin ja kokoontumisajoihin, joita järjestetään ympäri Suomea. Naiset viettävät paljon aikaa yhdessä myös kerhotilallaan.
<quote>– Parasta tässä on ilman muuta yhdessäolo. Olemme todella hyviä ystäviä, meillä on esimerkiksi samanlainen huumoritaju. Saamme toisistamme positiivista energiaa, Niina Uusi-Äijälä kertoo.</quote>
Pinky Ladies MCC jakaa hyvää myös muille.
<quote>– Teemme paljon hyväntekeväisyystyötä. Myymme esimerkiksi hyväntekeväisyyspaitoja ja -tarroja. Ostamme niiden myyntituloilla vähävaraisille lapsiperheille muun muassa ruokakasseja, Taisia Wirtanen kertoo.</quote>
<subtitle>Moottoripyöräily tuntuu</subtitle>
Ennen kaikkea Pinky Ladies MCC:n jäseniä yhdistää rakkaus moottoripyöräilyyn.
<quote>– Pyörällä ajaminen on vain niin hienoa. Tuntuu upealta ohjata voimakasta pyörää ja tuntea sen moottorin jylinä kehossa. Tunnen, että minä ja pyörä olemme yhtä kokonaisuutta, Riina Uskali miettii.</quote>
Moottoripyörällä ajaessa työasiat unohtuvat täysin. Ajamiseen on pakko keskittyä täysillä.
Moottoripyöräilyyn liittyy myös tiettyä vapautta.
<quote>– Voin itse päättää minne ajan, minne pyörän nokan milloinkin käännän, Uskali lisää.</quote>
<subtitle>Ulkonäkö ei kerro kaikkea</subtitle>
Monet ulkopuoliset saattavat hieman pelätäkin moottoripyöräkerhoja.
MCC Pinky Ladiesin jäsenet kertovat, että moottoripyöräkerhot ovat ihan tavallisia moottoripyöräharrastajien kerhoja.
<quote>– Jotkut isot ja karvaiset, liivejä käyttävät motoristit voivat näyttää pelottavilta. Mutta hekin ovat yleensä sellaisia ihan kilttejä ja lempeitä, tavallisia suomalaisia miehiä, Taisia Wirtanen huomauttaa.</quote>
<quote>– Ja me ollaan tietty ihan tavallisia naisia. Suurin osa meistä on äitejä, Riina Uskali lisää.</quote>