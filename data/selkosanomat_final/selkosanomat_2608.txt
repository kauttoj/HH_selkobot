<title>Kehitysvammaliiton juhlavuonna iloittiin yhdessä</title>
<lead>Kehitysvammaliitto täyttää tänä vuonna 70 vuotta. Juhlavuoden kunniaksi Kehitysvammaliitto on järjestänyt erilaisia tapahtumia.</lead>
Tulevaisuudessa liitto aikoo jatkaa työtä sen eteen, että kehitysvammaisilla ja selkokieltä tarvitsevilla ihmisillä olisi samat oikeudet kuin kaikilla muillakin.
Kehitysvammaliitto perustettiin vuonna 1952. Liitto puolustaa esimerkiksi kehitysvammaisten ja selkokieltä tarvitsevien ihmisten oikeuksia. Kehitysvammaliittoon kuuluvat Selkokeskus, Opike, Verneri, Papunet ja Tikoteekki. Ne työskentelevät yhdessä sen eteen, että Suomi olisi kaikille yhdenvertainen.
Kehitysvammaliitto esimerkiksi lisää tietoa selkokielestä ja kehitysvammaisuudesta, julkaisee selkokirjoja ja Selkosanomia, kehittää kommunikoinnin apuvälineitä ja vaikuttaa päättäjiin.
Tänä vuonna Kehitysvammaliitto täyttää 70 vuotta. Juhlavuotta on juhlistettu monenlaisilla tapahtumilla eri puolilla Suomea.
<subtitle>Vierailuja kehitysvammaisten ihmisten luona</subtitle>
Juhlavuotensa kunniaksi Kehitysvammaliitto halusi ilahduttaa kehitysvammaisia ja puhevammaisia ihmisiä sekä heidän läheisiään. Liiton työntekijät vierailivat vuoden aikana kehitysvammaisten ihmisten luona ympäri Suomea, esimerkiksi Helsingissä, Turussa ja Vuolijoella. Vierailut tehtiin ihmisten luo, jotka täyttivät 70 vuotta tänä vuonna.
Kehitysvammaliiton toiminnanjohtaja Susanna Hintsala iloitsi kohtaamisista.
<quote>– On ollut hienoa saada tavata 70-vuotiaita kehitysvammaisia ihmisiä ja heidän läheisiään. Heidän tarinansa kertovat siitä, miten kehitysvammapalvelut ovat kehittyneet vuosien aikana.</quote>
<subtitle>Arvostusta vammaisalan työntekijöille</subtitle>
Maaliskuussa arvostusta saivat vammaisalan työntekijät. Suurin osa vammaisalan työntekijöistä on naisia, minkä vuoksi liitto halusi nostaa naistenpäivänä esiin heidän tekemäänsä tärkeää työtä.
Lähes sata vammaisalan työntekijää vinkkasi työkavereistaan, jotka tekevät hyvää ja tärkeää työtä. Vammaisalan työntekijät saivat kiitosta esimerkiksi kekseliäisyydestä, hyvästä huumorista ja taidosta kohdata erilaisia ihmisiä. Kehitysvammaliitto kiitti heitä hyvästä työstä lahjakorteilla ravintoloihin.
<subtitle>Iloa kirjoituskilpailusta</subtitle>
Huhtikuussa Selkokeskus ja Oppimateriaalikeskus Opike julistivat Ilo-kirjoituskilpailun juhlavuoden kunniaksi. Kilpailuun osallistuttiin selkokielisellä novellilla eli lyhyellä kertomuksella, jonka aiheena on ilo.
Kirjoituskilpailuun osallistui 135 kirjoittajaa, joiden joukossa oli esimerkiksi kirjailijoita, opettajia ja koululaisia. Kirjoituskilpailun raati valitsi voittajaksi Kari Tapanisen novellin Kaikki on niin iloisia. Raadin mielestä Tapanisen novelli oli hyvin kirjoitettu, ja siinä käsiteltiin vaikeaa aihetta huumorin avulla.
Voittajan lisäksi raati valitsi 12 muuta hyvää novellia, joista Opike julkaisee selkokielisen novellikokoelman. Parhaat kirjoittajat palkittiin myös rahapalkinnolla. Voittajat julistettiin Selkokeskuksen Älä unohda selkokirjaa -seminaarissa syyskuussa.
<subtitle>Juhlaottelu yhdessä TPS:n kanssa</subtitle>
Marraskuussa liiton juhlavuosi huipentui juhlaottelussa Turussa. Juhlaottelu järjestettiin yhdessä jääkiekkoseura TPS:n kanssa. Myös TPS:llä oli tänä vuonna juhlavuosi, kun seura täytti 100 vuotta. Juhlaottelussa TPS sai vastaansa Oulun Kärpät.
Kehitysvammaliiton ja TPS:n yhteiseen juhlaotteluun kutsuttiin noin 100 kehitysvammaista ihmistä. Ottelun aloituskiekon pudotti Tero Aarnio, joka on pitkäaikainen TPS-fani.
Ottelu päättyi TPS:n voittoon lukemin 3–2. Ottelun jälkeen kutsuvieraat pääsivät tapaamaan pelaajia.
<subtitle>Työ yhdenvertaisuuden puolesta jatkuu</subtitle>
Juhlavuosi lähenee loppuaan. On aika suunnata katseet kohti tulevaa. Toiminnanjohtaja Hintsala kertoo, että liitossa jatketaan tulevaisuudessakin työtä yhdenvertaisuuden puolesta.
<quote>– Kehitysvammaliiton tavoite on tiivistetty kahteen sanaan: Aidosti mukana! Jatkamme töitä kehitys- ja puhevammaisten ihmisten oikeuksien puolesta. Heidän täytyy voida olla ja osallistua siellä missä muutkin.</quote>