<title>Petri Sirviö johtaa nyt Helsingissä</title>
<lead>Petri Sirviö on mieskuoro Huutajien perustaja ja isähahmo. Oululainen kuoro on kiertänyt maailmaa 27 vuotta. Nyt Sirviö johtaa Helsingin Kaapelitehdasta.</lead>
Huutajien kuoronjohtaja Petri Sirviö on vienyt mieskuoronsa lähes kaikille mantereille. Huutajat on esiintynyt New Yorkissa Yhdys- valloissa, Venetsiassa Italiassa, Saksassa Münchenin opperajuhlilla ja Roskilden rockfestivaaleilla Tanskassa. Huutajat on huutokuoro. Miehet eivät siis laula, vaan huutavat.
<subtitle>Olet nyt myös Helsingin Kaapelitehtaan toimitusjohtaja. Mitä työhösi kuuluu?</subtitle>
<quote>– Huolehdin kahdesta suuresta kiinteistöstä ja niiden toiminnasta, Kaapelitehtaasta ja Suvilahdesta. Kaapelitehdas on Suomen suurin kulttuurikeskus. Meillä työskentelee 900 henkeä. Tiloissamme vierailee vuosittain 200 000 ihmistä. Kaapelitehtaalla toimii esimerkiksi kolme museota, 12 galleriaa, tanssikouluja, ja taidekouluja. Myös monien bändien treenikämppä on tiloissamme. Meillä on yli 250 vuokralaista.</quote>
Huutajat-mieskuoro on elämäntyösi. Kuoro on  alunperin Oulusta. Onko Helsinkiin muutto iso muutos omassa elämässäsi?
<quote>– Tein Oulussa kaupunkikehityksen alalla päivätöitä kuuden vuoden ajan. Se on ollut hyvä pohja nykyiselle toimelle. Suurin muutos lienee nyt asuinpaikan muutos. Olen toki tehnyt paljon töitä ulkomailla, mutta asunut aina aiemmin Oulussa. Asun nyt toistaiseksi sekä Oulussa että Helsingissä.</quote>
<subtitle>Mikä muuttuu tulevaisuudessa Kaapelitehtaalla?</subtitle>
<quote>– Suuria muutoksia ei ole luvassa. Haluamme tarjota mahdollisuuden myös sellaisille hienoille hankkeille, jotka taloudellisesti kannattavat huonosti. Kansalaiset eivät ole pelkästään kuluttajia. Meillä asiakkaat voivat olla myös yhteistyökumppaneita. Kaapelitehdas on hyvässä kunnossa. Tietysti uusia johtajia palkataan siksi, että he muuttavat jotakin.</quote>
<subtitle>Mitkä ovat Oulun ja Helsingin erot?</subtitle>
<quote>– Koko on tietenkin suurin ero. Helsinki on isompi ja varmasti monipuolisempi kulttuuriltaan. Helsinki voisi kuitenkin ottaa opiksi Oulun ketteryydestä, yhteistyökyvystä ja uudenaikaisuudesta.</quote>
<subtitle>Jatkuuko mieskuoro Huutajien toiminta?</subtitle>
<quote>– Olemme muokanneet toimintamme sellaiseksi, että se voi jatkua, vaikka työskentelen Helsingissä. Oulussa toimii sekä iso peruskuoro että vasta-alkajien ryhmä. Myös Helsingissä on nykyisin oma pieni osasto. Viikkoharjoituksia Oulussa vetää nykyisin eri vastuuhenkilö. Minä johdan siellä kuoroharjoituksia pari kertaa kuussa. Jatkossa isompia konsertteja on luultavasti vain yksi vuodessa. Esiinnymme mielellämme missä vain, kunhan ajankohta on oikea. Yhteisöllinen ja miesenerginen kuoro sopii joka paikkaan.</quote>
<subtitle>Mitkä ovat ikimuistoisimmat esiintymisenne?</subtitle>
<quote>– Tietysti nämä maailman ykköspaikat tulevat helposti ensimmäisinä mieleen. Myös juhlavuoden keikka Tampere-talolla oli erittäin onnistunut. Samoin muut juhlakonserttimme ovat olleet kivoja. Usein myös pienemmät esiintymiset ovat mahtavia. Niissä pääsee eri tavalla ihmisiä lähelle kuin isoissa konserteissa.</quote>
<subtitle>Onko Huutajat saavuttanut jo kaiken?</subtitle>
<quote>– Olemme päässeet moniin hienoihin paikkoihin. Tavoitteeni se ei kuitenkaan ole ollut. Se on ollut sattumaa. Itse tekeminen on minulle tärkeintä. Se hetki, kun esiinnymme tai harjoittelemme. Paikalla ei ole oikeasti niin väliä.</quote>
Mieskuoro Huutajat esiintyy Suomen kansalliskirjailijan Aleksis Kiven 180-vuotissyntymäpäivänä Aleksis Kiven päivänä 10. lokakuuta Nurmijärvellä.