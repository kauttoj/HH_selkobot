<title>Yksityisetsivä käyttää mielikuvitusta</title>
<lead>Yksityisetsivä Pentti Lintunen selvittää rikoksia ja etsii kadonneita ihmisiä. Yksityisetsivän työ ei ole samanlaista kuin televisiossa.</lead>
<subtitle>Mitä yksityisetsivä tekee?</subtitle>
<quote>– Yksityisetsivä voi esimerkiksi selvittää, kuka on syyllinen, jos kaupasta häviää tavaraa. Tavallinen myymälävarkaus on sellainen, että asiakas varastaa tavaraa. Mutta joskus kaupoista saattavat varastaa myös kaupan omat myyjät.</quote>
<quote>– Yksityisetsivä voi auttaa yritystä myös tietovarkauksien selvittämisessä. Yrityksille on tärkeää, että niiltä ei viedä salaisia tietoja, joista on hyötyä niiden kilpailijoille.</quote>
<quote>– Lisäksi yksityisetsivä voi auttaa kadonneiden ihmisten etsimisessä. Ihminen voi kadota, jos hän joutuu vaikkapa johonkin onnettomuuteen tai rikoksen uhriksi. Joku voi kadota myös omasta tahdostaan, karata kotoa.</quote>
<subtitle>Selvitätkö rikoksia samalla tavalla kuin television yksityisetsivät?</subtitle>
<quote>– Television yksityisetsivät ajavat nopeilla urheiluautoilla, ampuvat aseillaan ja hurmaavat kauniita naisia. Minulla ei ole nopeaa autoa. Minä en kanna enää nykyään mukanani asetta. Mutta kauniita naisia olen kyllä tavannut.</quote>
<quote>– Työni on ennen kaikkea tiedon etsimistä. Yksityisetsivältä tarvitaan mielikuvitusta. Hänen on pystyttävä kuvittelemaan, miten asiat ovat oikein tapahtuneet.</quote>
Yksityisetsivä työskentelee hyvin usein myös yhdessä muiden etsivien ja asiantuntijoiden kanssa.
<quote>– Salapoliisiromaanissa syyllinen on usein se, jota kukaan ei keksi epäillä. Näin on hämmästyttävän usein myös todellisuudessa. Syyllinen on se, joka tuntuu aluksi kaikkein viattomimmalta ja luotettavimmalta ihmiseltä.</quote>
<quote>– Tämä pätee usein myös myymälävarkauksiin. Huumeidenkäyttäjät varastavat tavaraa, jotta saisivat rahaa huumeiden ostamiseen. Mutta esimerkiksi eläkeläiset tai kotiäidit saattavat varastaa ihan vain jännityksen takia.</quote>
<subtitle>Olet ollut alalla neljäkymmentä vuotta. Miten yksityisetsivän työ on muuttunut?</subtitle>
<quote>– Tekniikka on kehittynyt valtavasti. Neljäkymmentä vuotta sitten ei ollut esimerkiksi matkapuhelimia. Kännykät helpottavat paljon yksityisetsivän työtä. Tieto kulkee paljon nopeammin kuin ennen.</quote>
<quote>– Myös valvontakameroista on hyötyä. Urani alkuvaiheissa saatoin esimerkiksi piilotella isossa pahvilaatikossa ja seurata sieltä, mitä kaupan varastossa oikein tapahtuu. Kamerat hoitavat nykyään tällaiset tehtävät.</quote>
<subtitle>Pitääkö paikkansa, että aikaisemmin yksityisetsivät tutkivat paljon myös aviorikoksia?</subtitle>
<quote>– Pitää paikkansa. Ennen vanhaan oli sellainen laki, että jos aviopuoliso oli ollut uskoton, niin tällöin sai heti avioeron. Tällöin sai myös helpommin osan aviopuolison omaisuudesta. Laki johti hyvin ikäviin riitoihin. On hyvä, että se ei ole enää voimassa.</quote>
<quote>– Nykyäänkin on jonkin verran sellaisia tapauksia, että avioliittoa harkitseva kääntyy puoleeni. Hän voi pyytää, että tarkistan, onko kumppani se, joka väittää olevansa. Avioliittoa harkitseva haluaa varmistua siitä, että häntä ei petetä.</quote>
<subtitle>Mikä on ollut työssäsi parasta?</subtitle>
<quote>– On ollut hienoa seurata, mitä tapahtuu sen jälkeen, kun olen selvittänyt rikoksen. Moni rikoksen tehnyt on pelännyt koko ajan sitä, että kohta hän jää kiinni.</quote>
Kun hänet sitten pidätetään, hän onkin hyvin helpottunut.
<quote>– Rikollinen saa rangaistuksen. Hän voi kuitenkin aloittaa uuden elämän, ilman pelkoa. Hän saattaa jopa kiittää minua.</quote>