<title>Selkokirja on kaikkien kaveri</title>
<lead>Satu Leisko on selkokirjailija. Leiskon uusin kirja on Avaruuden rajalla. Se on ensimmäinen selkokielinen scifiromaani. Scifi eli science fiction tarkoittaa tieteiskirjallisuutta.</lead>
Selkokirjailija Satu Leisko kirjoittaa tarinoita nuorille lukijoille ja suomen kielen opiskelijoille. Leisko on suomen kielen opettaja. Hän saa voimia arkeensa kirjoittamisesta. Leiskon uusin kirja Avaruuden rajalla ilmestyi joulukuussa 2020. Se on ensimmäinen selkokielinen scifiromaani.
Satu Leiskon mielestä selkokirjoilla on tärkeä rooli. Leisko muistuttaa, että poikkeusaikana selkokirjojen avulla voi päästä vaikkapa seikkailulle.
<quote>– Nyt emme voi matkustaa, mutta kun luemme, voimme silti löytää uusia maisemia ja mielenkiintoisia ihmisiä.</quote>
<subtitle>Miten sinusta tuli selkokirjailija?</subtitle>
<quote>– Opiskelin kirjoittamista Kriittisen korkeakoulun kirjoittajakoulussa. Kun koulu oli puolivälissä, aloin etsimään kirjoituskilpailuja, koska halusin kokeilla niissä taitojani kirjoittajana. Huomasin silloin kirjoituskilpailun, jossa etsittiin selkokirjaa.</quote>
<quote>– Selkokieli oli minulle tuttua suomen kielen opettajan työstä. Aloin miettiä, millaista olisi kirjoittaa selkokielellä. Ensimmäisen kirjani tarina alkoi muotoutua mielessäni ja kirjoitin sen suoraan selkokielelle. Kirja ei menestynyt kirjoituskilpailussa, mutta kirjoitin sen uudelleen kilpailun jälkeen ja tarjosin sitä kustantajille. Oppimateriaalikeskus Opike halusi julkaista kirjan ja Unohtunut maa ilmestyi kesällä 2014. Se oli silloin ensimmäinen selkokielinen fantasiakirja Suomessa.</quote>
<subtitle>Millaisia selkokirjoja kirjoitat?</subtitle>
<quote>– Olen kirjoittanut neljä kirjaa nuorille lukijoille. Olen kirjoittanut kaksi kirjaa ensisijaisesti suomen kielen opiskelijoille. Ne perustuvat maahanmuuttajien haastatteluihin. Nuorille ja lapsille kirjoittamani kirjat ovat fantasiaa ja scifiä. Niistä kolme ensimmäistä kirjaa muodostaa Unohtuneen maan trilogian. Uusin kirjani Avaruuden rajalla on ensimmäinen selkokielinen scifiromaani.</quote>
<subtitle>Miten selkokirjasi syntyvät?</subtitle>
<quote>– Jokaisella kirjalla on ollut hiukan erilainen syntytarina. Usein tarinasta ilmestyy aluksi mieleeni jokin kohtaus tai henkilö. Kirjoitan tämän lähtöpisteen muistiin ja usein tiedän sen jälkeen, miten koko tarina alkaa ja loppuu. Näiden päätepisteiden välinen matka selviää kuitenkin vain kirjoittamalla.</quote>
<subtitle>Millainen merkitys selkokirjallisuudella mielestäsi on?</subtitle>
<quote>– Mielestäni selkokirjallisuus on monin tavoin tärkeää. Se tuo kirjat ja lukemisen kaikkien lukijoiden luo. Se on avointa ja saavutettavaa eikä sulje ketään ulkopuolelle. Selkokirjoja voivat lukea monet sellaiset lukijat, joille yleiskieliset teokset ovat liian pitkiä, monimutkaisia tai kieli vaikeaa. Kielenopiskelijoille selkokieli on avain yleiskielisiin teksteihin. Lukeminen tukee kielen oppimista sekä kulttuurin ymmärtämistä monella tavalla.</quote>
<quote>– Selkokirjallisuus on lukijoiden erilaisuuden kunnioittamista. Emme ole kaikki samanlaisia lukijoita tai ihmisiä.</quote>
<subtitle>Mistä haaveilet?</subtitle>
<quote>– Kirjoittajana haluan jatkaa kirjoittamista. Tarinani eivät ole vielä lopussa. Haaveilen siis uusista kirjoista.</quote>
<quote>– Tällä hetkellä olen myös mukana selkokirjatyöryhmässä, mikä on erittäin kiinnostavaa ja antoisaa työtä. Voin seurata näköalapaikalta, miten hienoa uutta selkokirjallisuutta saamme tulevaisuudessa.</quote>
Satu Leiskon uusin kirja Avaruuden rajalla Opikkeen verkkokaupassa. Pääset Opikkeen verkkokauppaan tästä linkistä: https://opike.fi/