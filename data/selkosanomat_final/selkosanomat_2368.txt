<title>Löytöretki selkokirjojen maailmaan virtuaalisilla messuilla</title>
<lead>Selkokeskus järjestää 22. syyskuuta ensimmäiset virtuaaliset Selkokirjamessut. Messut ovat tapahtuma-alustalla internetissä, ja niille voi osallistua tietokoneella, pädillä tai puhelimella. Messut ovat ilmaiset ja avoimet kaikille.</lead>
Suunnittelija Jenni Stolt Selkokeskuksesta kertoo, että messut antavat tietoa selkokirjoista ja tuovat iloa arjen keskelle. Messujen nimi on Löytöretki selkokirjoihin. Sillä tarkoitetaan ajatusta, että messujen osallistujat löytävät messuilta jonkin aarteen tai oivalluksen. Se voi olla esimerkiksi ajatus siitä, miten selkokirjoja voisi hyödyntää omassa arjessa.
<subtitle>Kenelle messut on suunnattu?</subtitle>
<quote>– Ensisijaisesti niille, jotka tarvitsevat itse selkokieltä ja lukevat selkokirjoja. Myös selkokielen tai opetuksen parissa työskentelevät voivat saada tapahtumasta ideoita. Kaikki aiheesta kiinnostuneet ovat tervetulleita messuille!</quote>
<subtitle>Mitä ohjelmaa messuilla on?</subtitle>
<quote>– Messuilla haastattelemme kiinnostavia kirjailijoita ja esittelemme selkokirjojen kustantajia. Järjestämme myös arvontoja ja tietovisoja, joiden palkintoina on uusia selkokirjoja! Nykyinen selkokirjakummi Enni Mustonen on paikalla, ja esittelemme messuilla seuraavan selkokirjakummin. Lisäksi jaamme Seesam-palkinnon selkokirjallisuuden edistäjälle. Olemme pyrkineet luomaan tapahtumaan messutunnelmaa, vaikka tapahtuma onkin virtuaalinen.</quote>
<subtitle>Mitä selkokirjaa suosittelisit henkilölle, joka ei ole vielä lukenut yhtään selkokirjaa?</subtitle>
<quote>– Kannattaa valita sellainen selkokirja, jonka aihe kiinnostaa. Selkokirjat tunnistaa niissä olevasta selkotunnuksesta. Voit lukea selkokielellä esimerkiksi jännityskirjoja, klassikoita, huumoria ja tietokirjoja. Selkokeskuksen sivuilla olevassa selkokirjatietokannassa on listattu kaikki selkokirjat. Kannattaa kysyä neuvoa myös kirjastoista!</quote>
<subtitle>Mikä on mielestäsi mielenkiintoisin tai tärkein selkokirja, joka on ilmestynyt tänä vuonna?</subtitle>
<quote>– Marja-Leena Tiaisen nuortenkirja Musta enkeli. Kirja on koskettava tarina 16-vuotiaasta Roosasta, joka odottaa lasta. On tärkeää, että myös selkokirjoissa käsitellään tällaisia vaikeita aiheita.</quote>
<subtitle>Mitä hyötyä selkokirjoista on?</subtitle>
<quote>– Selkokirjat antavat yhä useammalle mahdollisuuden nauttia kirjallisuudesta. Selkokirjojen parissa voi rentoutua, etsiä tietoa, opetella suomea tai harjoitella lukemista.</quote>
<subtitle>Mistä voin lainata tai ostaa selkokirjoja?</subtitle>
<quote>– Selkokirjoja voi lainata kirjastoista. Selkokirjoja voi ostaa kustantajien verkkokaupoista, muista verkkokaupoista ja kirjakaupoista. Kehitysvammaliitolle on myös oma Opike-myymälä, jossa myydään selkokirjoja.</quote>
Selkokirjamessut järjestetään internetissä 22.9. kello 10–17.
Messujen ohjelma ja lisää tietoa:  Selkokeskus – suomeksi » Selkokirjamessut 2021 – Löytöretki selkokirjoihin!