<title>Suomessa koira on perheenjäsen</title>
<lead>Tällä hetkellä Suomessa on paljon koiria. Monelle koira on tärkeä ystävä ja perheenjäsen. Koirat tekevät myös työtä esimerkiksi poliisin apuna.</lead>
Ennen koirat olivat enimmäkseen talonvahteja ja apuna metsästyksessä. Aikojen kuluessa koirista on tullut läheisiä perheenjäseniä.
<subtitle>Koira tuntee iloa ja surua</subtitle>
Koiran käyttäytymistä tutkitaan paljon ja nykyisin tiedämme, että koiralla on tunteita.
Koira tuntee muun muassa iloa, surua ja pelkoa. Koira osaa myös tulkita omistajan kasvoista, onko tämä iloinen vai surullinen. Usein koira osaa omalla tavallaan lohduttaa ja piristää ihmistä.
Tutkimukset koiran käyttäytymisestä ovat auttaneet ymmärtämään koiraa ja vahvistaneet ihmisen ja koiran ystävyyttä. Monelle ihmiselle koira voi olla tärkeämpi kuin sukulaiset.
<subtitle>Omistajat ovat valmiita maksamaan koiran hyvinvoinnista</subtitle>
Omistajalle on tärkeää, että koira voi hyvin. Koiran säännölliseen hoitoon kuuluu rokotukset, hammashoito ja terveystarkastukset, jotka ovat varsin kalliita. Koiralle voi ottaa vakuutuksen, joka korvaa joitakin sairauteen liittyviä kuluja.
Koirille myydään ruokien ja ulkoiluvälineiden lisäksi muutakin tarpeellista, kuten leluja ja välineitä turkinhoitoon. Viime aikoina koirille tarvikkeita myyvät kaupat ovat menestyneet melko hyvin. Ihmiset ovat valmiita maksamaan koiransa hyvinvoinnista.
<subtitle>Merkkivaatteita ja päivähoitoa koirille</subtitle>
Koiralle voi hankkia merkkivaatteita ja esimerkiksi koruja. Ne voivat olla omistajan mielestä hauskoja, vaikka koira ei sellaisia kaipaakaan. Talvella ja sateella moni koira tarvitsee kuitenkin takin.
Nykyisin koirille on myös runsaasti erilaisia palveluja. Niistäkin useat koiranomistajat ovat valmiita maksamaan koiran hyvinvoinnin vuoksi. Jos esimerkiksi villakoiran turkinhoito on vaikeaa, voi koiran viedä ammattitaitoiselle trimmaajalle.
Koirille on tarjolla myös uintikursseja ja hierontaa. Lisäksi muutamilla paikkakunnilla on koirien päiväkoteja, jos omistaja ei halua jättää koiraa yksin kotiin koko päiväksi.
<subtitle>Kodin voi sisustaa koiralle sopivaksi</subtitle>
Sisustuksessakin voidaan ottaa huomioon karvaisen perheenjäsenen viihtyminen. Vuoden 2023 asuntomessuilla esiteltiin talo, joka on suunniteltu koirille sopivaksi. Esimerkiksi lattiat on tehty materiaalista, joka ei ole liukas koiran tassuille.
<subtitle>Koira lisää ihmisen hyvinvointia</subtitle>
Useiden tutkimusten mukaan koira edistää ihmisen terveyttä. Esimerkiksi ihmisen verenpaine laskee, kun hän silittää koiraa.
Koirasta on paljon iloa, joten siitä halutaan pitää hyvää huolta. koiran kanssa voi ulkoilla, harrastaa eri lajeja, kuten agilitya, koiratanssia ja näyttelyjä. Koira voi myös auttaa tutustumaan toisiin ihmisiin. Niinpä ei ole ihme, että koiraa pidetään perheeseen kuuluvana jäsenenä.
Lisää tietoa: kennelliitto.fi, asuntomessut.fi