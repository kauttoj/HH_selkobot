<title>Donald Trumpin alku on ollut vaikea</title>
<lead>Donald Trumpin kausi Yhdysvaltojen presidenttinä on alkanut vaikeasti. Trump on ollut presidenttinä reilut puoli vuotta.</lead>
Donald Trumpin kannatus on ennätyksellisen alhainen. Trumpin kannatus on alhaisempi kuin yhdelläkään aiemmalla Yhdysvaltojen presidentillä viimeisten 70 vuoden aikana.
Ainoastaan 36 prosenttia amerikkalaisista kannatti Trumpin politiikkaa 20. heinäkuuta. Hän oli ollut presidenttinä silloin tasan puoli vuotta. Monien amerikkalaisten mielestä Trump on kokematon poliitikko, eikä hänellä ole kykyä paneutua asioihin harkiten ja rauhallisesti.
Trump ei ole onnistunut toteuttamaan yhtään merkittävää vaalilupaustaan. Viime viikolla Trump kärsi tappion, kun hänen yrityksensä kumota edellisen presidentin Barack Obaman terveydenhuoltojärjestelmän uudistus kaatui. Niin sanotun Obamacaren kumoamisen epäonnistuminen oli iso nöyryytys Trumpille.
Trumpin oma republikaaninen puolue on arvostellut Obamacarea seitsemän vuoden ajan. Republikaanit ovat sanoneet, että he korvaavat Obaman terveydenhuoltouudistuksen paremmalla heti, kun se on mahdollista. Puolue ei kuitenkaan päässyt senaatissa yhteisymmärrykseen edes siitä, mitä Yhdysvaltojen terveydenhuollolle pitäisi tehdä.
Senaattori John McCain äänesti lopulta omaa puoluettaan ja presidentti Trumpia vastaan. Republikaaninen puolue on hajallaan, eikä presidentti Trump toimillaan ole ainakaan pystynyt kokoamaan puolueensa rivejä.
Monien amerikkalaisten mielestä Obamacaressa on sekä hyviä että huonoja asioita. Ikäihmisten terveydenhuolto on parantunut lain seurauksena. Toisaalta Obamacare tulee todella kalliiksi amerikkalaisille.
<subtitle>Kohuja ja potkuja</subtitle>
Trumpin alkukautta ovat varjostaneet jatkuvat kohut ja riidat. Trumpin ja hänen perheensä yhteyksiä Venäjään vaalikampanjan aikana tutkitaan.
Trump on antanut potkut jo useille hänen hallinnossaan työskennelleille henkilöille. Tällä viikolla hän erotti viestintäjohtajansa Anthony Scaramuccin. Aiemmin Trump on erottanut muun muassa Yhdysvaltojen liittovaltion poliisin FBI:n johtajan James Comeyn ja Valkoisen talon kansliapäällikön Reince Priebusin. Priebus oli Trumpin oman hallinnon ykkösmies ja tärkeä yhteyshenkilö Trumpin puolueeseen eli republikaaneihin.
Politiikan tutkijoiden mukaan Trump ei ole onnistunut saamaan aikaan mitään merkittävää. Ainoa suuri vaalilupaus, jonka hän on onnistunut toteuttamaan on maahantulorajoitusten kiristäminen. Trumpin hallinto on päättänyt rajoittaa toistaiseksi kuuden muslimienemmistöisen maan kansalaisten maahantuloa. Maat ovat Iran, Jemen, Libya, Somalia, Sudan ja Syyria.
Lähde HS