<title>Elokuvat ja musiikki tuovat taukoa arkeen</title>
<lead>Irina Björklund on näyttelijä ja muusikko. Hän näyttelee pääosaa tv-sarjassa Rauhantekijä Ylen TV1-kanavalla. Lokakuussa julkaistaan hänen uusi levynsä.</lead>
Irina Björklund näyttelee pääosaa uudessa jännittävässä tv-sarjassa, Rauhantekijässä. Ann-Mari Sundellin rooli sarjassa on tärkeä Irina Björklundille. Rooli on inspiroinut Irinaa tekemään uutta musiikkia. Irina on myös muusikko. Hän tekee musiikkia, laulaa ja näyttelee.
<subtitle>Haaveilitko näyttelijän ammatista, kun olit lapsi?</subtitle>
<quote>– Halusin tulla ballerinaksi. Näin Pikku prinssi -balettiesityksen, kun olin 5-vuotias. Aloitin Oopperan balettikoulussa heti, kun olin tarpeeksi vanha. 15-vuotiaana minut heitettiin pois sieltä, koska minun kehoni oli ”vääränlainen”. Silloin halusin löytää uuden keinon ilmaista itseäni, joten aloin näytellä ja laulaa lukiossa.</quote>
<subtitle>Miksi teatteri on mielestäsi tärkeä?</subtitle>
<quote>– Ihmisten täytyy päästä joskus irti arkipäivästään. Näyttelijöiden tehtävä on antaa elämyksiä muille ihmisille. Näyttelijän työ on herättää tunteita, ajatuksia ja keskustelua yhteiskunnassa.</quote>
<subtitle>Olet työskennellyt ja asunut monessa maassa. Onko työskentely eri maissa erilaista?</subtitle>
<quote>– Oikeastaan työni on samanlaista joka paikassa. Suurin ero näkyy ehkä lounastauon aikana. Suomessa työntekijät syövät mahdollisimman nopeasti. Joskus jopa seisten, koska heillä on kiire jatkaa töitä niin kauan kuin sää on vielä hyvä. Ranskassa on pitkiä kahden tunnin lounastaukoja, joihin kuuluu alkuruoka, pääruoka, jälkiruoka ja viini.</quote>
<subtitle>Miten valmistaudut rooliin?</subtitle>
<quote>– Se riippuu paljon roolista. Ann-Marin roolia varten sain tavata oikeita rauhanneuvottelijoita. Kysyin heiltä heidän ammatistaan. Se oli todella kiinnostavaa. Opettelin turkin kieltä ja aloitin lenkkeilyn.</quote>
<quote>– Minun täytyi myös opetella paljon vuorosanoja ulkoa. Päivät olivat todella pitkiä, kun kuvasimme sarjaa Kanarian saarilla.</quote>
<subtitle>Onko musiikki kuulunut elämääsi aina?</subtitle>
<quote>– Äitini lauloi minulle, kun olin pieni. Meillä oli tapana laulaa yhdessä joka paikassa, esimerkiksi kävelyillä, saunassa ja autossa.</quote>
<quote>– Kirjoitin ensimmäisen lauluni, kun olin noin 7-vuotias. Sen nimi oli Jos koirat ja kissat osaavat, niin myös minä osaan. Laulussa oli 11 säkeistöä.</quote>
<quote>– Kirjoitan yhä sanoituksia ja melodioita. Joskus käännän lauluja kielestä toiseen. Olen kääntänyt kuuluisia suomalaisia lauluja ranskaksi ja laulanut ne sitten levyllä ja yleisöille.</quote>
<subtitle>Milloin aloit soittaa saha-soittimella?</subtitle>
<quote>– Unelmoin sahan soittamisesta jo teini-iässä. Aloin soittaa 30-vuotiaana, kun isä osti minulle sahan syntymäpäivälahjaksi.</quote>
<quote>– Saha-soitin näyttää tavalliselta sahalta. Mutta se on myös hieman pidempi ja helpompi taivuttaa kuin tavallinen saha.</quote>
<subtitle>Kerro uudesta albumistasi.</subtitle>
<quote>– Uusi albumini ilmestyy 16. lokakuuta, ja sen nimi on Barely Ann-Mari. Lähden samana päivänä kiertueelle, jossa esiinnyn Suomen eri kaupungeissa. Lokakuun lopussa järjestetään konsertteja monissa kaupungeissa, kuten Turussa, Helsingissä, Porvoossa ja Porissa.</quote>
<quote>– Albumi on tehty yhteistyössä Pauanne-kansanmusiikkiyhtyeen kanssa. Olen kirjoittanut kaikki laulut roolihahmoni Ann-Marin näkökulmasta. Tekstit käsittelevät niitä tunteita, joita Ann-Mari joutuu pitämään sisällään sarjassa. Teksteistä oli suuri apu, kun valmistauduin rooliin.</quote>
<subtitle>Mistä unelmoit?</subtitle>
<quote>– Toivon, että Rauhantekijä-sarjaa tehdään vielä monia kausia. Sarjan aihe tuntuu todella tärkeältä ja ajankohtaiselta. Toivon myös, että uusi albumini ja konserttini tuovat iloa monelle ihmiselle.</quote>
Täällä voit kuunnella laulun Sing, girl Irinan uudelta albumin Barely Ann-Mari: Sing,girl