<title>Hengityssuojain sairaille ja sairaiden hoitajille</title>
<lead>Kannattaako käyttää hengityssuojainta koronaepidemian aikana? Terveydenhuollon henkilökunnan pitää käyttää. Suojainta kannattaa käyttää myös niiden, joilla on koronataudin oireita. Suojainta kannattaa käyttää myös, jos asuu sairastuneen kanssa. Näin suosittelee Terveyden ja hyvinvoinnin laitos THL.</lead>
THL suosittelee hengityssuojainta ennen kaikkea terveydenhuollon henkilökunnalle. Tähän ryhmään kuuluvat muiden muassa lääkärit, sairaanhoitajat, ensihoitajat ja lähihoitajat. He käyttävät hengityssuojainta työssään usein muutenkin.
Hengityssuojainta kannattaa käyttää, jos henkilöllä on oireita, jotka koronavirus on aiheuttanut tai on voinut aiheuttaa. Silloin hengityssuojainta kannattaa käyttää julkisilla paikoilla, missä on paljon muita ihmisiä. Kun sairas henkilö käyttää hengityssuojainta, hän ei tartuta niin helposti virusta muihin ihmisiin.
THL suosittelee hengityssuojainta myös niille, jotka voivat altistua koronvirukselle kotonaan. Näin voi käydä, jos jollakulla toisella perheenjäsenellä on koronatartunta.
THL arvioi, että hengityssuojaimesta ei ole hyötyä esimerkiksi työssä, jossa työntekijä kohtaa paljon ihmisiä.
Hengityssuojain suojaa tartunnalta, koska se estää suun ja nenän koskettelun. Se suojaa myös pisaroilta, jotka voivat levittää virusta.
THL muistuttaa, että hengityssuojain suojaa vain, jos sitä käyttää oikein. Suojain pitää kiinnittää oikein, jotta se on tehokas. Suojain on vaihdettava usein. Se täytyy hävittää niin, että se ei levitä tartuntaa.
THL:n suositus on sama kuin Maailman terveysjärjestön WHO:n suositus. WHO:n mukaan kasvoja kannattaa suojata, jos on itse sairas. Sillä tavalla sairas suojaa muita ihmisiä tartunnalta. WHO suosittelee suojainta myös niille, jotka hoitavat koronapotilaita.
<subtitle>New Yorkissa ja Aasiassa hieman erilainen linja</subtitle>
Esimerkiksi New Yorkissa Yhdysvalloissa suositus on hieman erilainen. New Yorkin pormestari Bill de Blasio kehottaa, että ihmiset suojaavat kasvonsa, kun he liikkuvat ulkona. Kasvot voi suojata vaikka huivilla, sanoo de Blasio.
De Blasio muistuttaa, että varsinaiset hengityssuojaimet pitää varata terveydenhuollon työntekijöille.
Koronaviruksen takia hengityssuojaimista on pula kaikkialla maailmassa. Myös sen takia WHO ja THL suosittelevat, että hengityssuojaimet annetaan heille, jotka niitä eniten tarvitsevat. Se tarkoittaa terveydenhuollon työntekijöitä.
Monet Itä-Aasian maat valitsivat erilaisen linjan. Taiwan on saarivaltio Kiinan naapurissa. Siellä valmistettiin jo tammikuussa miljoonia hengityssuojaimia maan asukkaille. Hongkong on suuri kaupunki Kiinan rannikolla. Siellä melkein kaikki käyttävät hengityssuojaimia.
Lähteet: STT, THL, Ilta-Sanomat