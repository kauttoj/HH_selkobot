<title>Satakunnan sairaanhoitopiiri on Vuoden selväsanainen</title>
<lead>Selkokeskuksen neuvottelukunta on myöntänyt Vuoden selväsanainen -palkinnon Satakunnan sairaanhoitopiirille.</lead>
Palkintoperustelujen mukaan sairaanhoitopiirin potilaaksi on kenen tahansa helppo tulla, kun tietoa on saatavilla yleiskieltä helpommalla selkokielellä.
Palkinto luovutettiin sairaanhoitopiirin edustajille maanantaina Porissa.
Palkintoperusteissa todetaan myös, että Satakunnan sairaanhoitopiirin toiminta selkokielisen tiedottamisen edistämiseksi on erityisen ansiokasta ja uraauurtavaa. Selkokieliset potilasohjeet ja verkkosivut ovat kunnianhimoisesti ja asiantuntevasti toteutettu hanke, jota voi esitellä malliesimerkkinä muille sairaanhoitopiireille.
Satakunnan sairaanhoitopiiri on useiden vuosien ajan tuottanut selkokielellä potilaille jaettavia potilasohjeita sekä julkaissut yleisölle tarkoitetut verkkosivustonsa selkokielellä.
<quote>– Sairaanhoitopiiri on osoittanut valtavasti voimavaroja selkokieliseen tiedotukseen. Tuloksena on ollut tekstimäärältään laajin selkomateriaali, minkä varmaan mikään julkinen toimija on koskaan tuottanut, sanoo Selkokeskuksen kehittämispäällikkö Leealaura Leskelä.</quote>
<quote>– Satakunnan sairaanhoitopiirin toiminta sopii hyvin myös tämän vuoden teemaan. Selkokeskus on mukana virkakielikampanjassa, jolla kannustetaan valtion ja kuntien viranomaisia parantamaan kielenkäyttöään sekä muistutetaan selkokielen käytön tarpeesta, Leskelä lisää.</quote>
<subtitle>Selkeä tiedotus on kaikkien etu</subtitle>
Sairaanhoitopiiri on tuottanut selkomateriaalia vuoden 2012 alusta lähtien. Ensin julkaistiin potilasohje sädehoitoon tulevalle. Positiivisen palautteen myötä julkaistiin myös muita potilasohjeita ja uusittiin verkkosivusto. Potilasohje annetaan tai lähetetään kotiin potilaalle, joka on tulossa hoitoon sairaalaan tai jonka pitää hoitaa itseään jollakin tavalla kotona.
<quote>– Aluksi oli ajatuksena, että tuotetaan materiaalia erityisryhmien käyttöön, niille väestöryhmille, joita selkokielen ajatellaan palvelevan. Selkokieltä tarvitsevien seulonta huomattiin kuitenkin mahdottomaksi, joten tehtiin päätös, että kaikki yleiskieliset potilasohjeet korvataan selkokielisillä, kertoo projektisuunnittelija Riikka Törnroos Satakunnan sairaanhoitopiiristä.</quote>
<quote>– Näin selkokieli ei leimaa ketään ja toisaalta ketään ei haittaa, että asiat on sanottu selkeästi, Törnroos lisää.</quote>
<subtitle>Vuoden selväsanainen -palkinto</subtitle>
Vuoden selväsanainen -palkinto myönnetään joka toinen vuosi henkilölle tai taholle, joka on toiminnallaan edistänyt selkokielistä tiedottamista ja kielellistä tukea tarvitsevien ihmisten tiedonsaamisen mahdollisuuksia.