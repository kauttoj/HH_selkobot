<title>Opiskelu oli elämän paras päätös</title>
<lead>Jari Lindström on oikeus- ja työministeri. Lindström on entinen paperimies. Hän kouluttautui irtisanomisensa jälkeen kemian laborantiksi. Eduskuntaan hän pääsi vuonna 2011.</lead>
Työministeri Jari Lindström sanoo, että paluu koulun penkille potkujen jälkeen oli hänen elämänsä paras päätös. Lindströmin mukaan työttömiä täytyy kannustaa entistä rivakammin.
<subtitle>Mitä työmarkkinoiden kilpailukykysopimus tarkoittaa käytännössä?</subtitle>
<quote>– Toivottavasti se tarkoittaa paljon uusia työpaikkoja. Koko sopimuksen lähtökohta on se, että yritysten kannattaisi panostaa Suomeen ja palkata uusia työntekijöitä. Sopimuksen avulla haluamme tuoda uutta uskottavuutta ja luotettavuutta. Haluamme, että ulkomaiset sijoittajat uskovat edelleen Suomeen.</quote>
<subtitle>Mikä on Suomen suurin haaste?</subtitle>
<quote>– Suurin haaste on ilman muuta valtava työttömyys. Voi toki nähdä niin, että se on myös mahdollisuus. Meillä on työkykyisiä ja koulutettuja ihmisiä. Mielestäni Suomen vahvuus on edelleen se, että pyrimme sopimaan yhdessä asioista.</quote>
<subtitle>Suomen väestö on hyvin koulutettua. Mikä on mennyt pieleen?</subtitle>
<quote>– Suurin ongelma on viennin lasku. Kaksi tärkeintä vientialaa ovat irtisanoneet valtavan määrän ihmisiä. Metsäteollisuuden kannattavuus on laskenut, Nokia taas romahti. Suomen viennin kärki on hyvin kapea. Meidän on pakko löytyy uusia tuotteita, jotka menevät maailmalla kaupaksi.</quote>
<subtitle>Mikä merkitys työehtosopimuksilla on nykyaikana?</subtitle>
<quote>– Yleissitovilla sopimuksilla on edelleen merkitystä. Yhteiskunnassa täytyy olla vähimmäisehdot, joihin työntekijä voi luottaa.</quote>
<subtitle>Missä suomalaiset ovat hyviä?</subtitle>
<quote>– Olemme ratkaisukeskeisiä ja meillä on hyviä ideoita. Ruotsalaisista kannattaa ottaa mallia markkinointitaidossa ja tuotteistamisessa. Ei meidän kannata matkia ketään, mutta oppia saa ottaa.</quote>
<subtitle>Minkälaisia velvoitteita työttömille pitää määrätä?</subtitle>
<quote>– Jo muutaman kuukauden työttömyys lisää riskiä pitkäaikaistyöttömyyteen. Ihmiset täytyy saada mukaan toimintaan ja yhteiskuntaan. Näihin liittyy sekä kannustavia asioita että tiukennuksia työttömyysturvaan. Teoista tulee palkita, tekemättömyydestä taas rangaista. Hallitus ei halua kiusata työttömiä, vaan kannustaa. Töitä täytyisi aina kannattaa ottaa vastaan. Nykyinen järjestelmä on kuitenkin vanhentunut, se on luotu aivan erilaisessa maailmassa.</quote>
<subtitle>Olette itsekin ollut työtön?</subtitle>
<quote>– Kun sain potkut, palasin takaisin koulunpenkille ja vaihdoin alaa. Olin silloin 45-vuotias. Se oli elämäni paras päätös. Siitä seurasi paljon hyvää. Kannustan kaikkia samaan. Ketään ei kuitenkaan saa syyllistää, aivan kaikille alanvaihto ei ehkä sovi.</quote>
<subtitle>Kuinka edistätte osatyökykyisten mahdollisuutta päästä työelämään?</subtitle>
<quote>– Työnantajien asenteita tulee edelleen parantaa. Kehitysvammaiset ihmiset pitää päästää tekemään töitä ja ansaitsemaan, jos heillä on siihen oma halu. Näin he ovat mukana yhteiskunnassa.</quote>
<subtitle>Miten maahanmuuttajat tulee integroida työelämään?</subtitle>
<quote>– Heidät tulee kotouttaa ja saada töihin mahdollisimman tehokkaasti.</quote>