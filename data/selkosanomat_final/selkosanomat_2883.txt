<title>Marjafirman johtajaa syytetään ihmiskaupasta</title>
<lead>Syyttäjät vaativat vankeusrangaistusta marjayhtiön entiselle toimitusjohtajalle. Johtajaa syytetään törkeästä ihmiskaupasta.</lead>
Oikeudenkäynnin valmistelu alkoi viime viikolla Lapin käräjäoikeudessa.
Syyttäjät vaativat vähintään viiden vuoden ehdotonta vankeusrangaistusta suomalaisen marjafirman entiselle johtajalle ja hänen thaimaalaiselle liikekumppanilleen. Syytettynä on  Polarica Marjahankinta Oy:n entinen toimitusjohtaja Jukka Kristo.
Syyttäjien mukaan Kristo ja thaimaalainen nainen ovat kohdelleet marjanpoimijoita niin huonosti, että kyse on ihmiskaupasta. Poimijoiden passit ja lentoliput on otettu pois.
Syyttäjien mukaan marjanpoimijat eivät voineet palata Thaimaahan kesken poimintakauden. Poimijoiden olisi täytynyt maksaa paluulipun muutoksesta aiheutuvat kustannukset sekä jäljellä ollut velka. Tästä olisi kertynyt poimijoille liian suuri summa.
Thaimaalaiset marjanpoimijat kertovat, että he asuivat Suomessa homeisissa rakennuksissa ja söivät pilaantunutta ruokaa. Marjanpoimijoille tarjottiin illalla ruuaksi esimerkiksi keittoa, joka oli tehty lohenpäistä. Ruoka oli tehty aamulla tai edellisenä päivänä ja sitä säilytettiin suurissa ämpäreissä. Lohenpäät käytetään Suomessa usein eläinruokatehtaiden aineksina. Poimijat maksoivat keitosta kahdeksan euroa aterialta.
Marjanpoimijoiden piti maksaa marjafirmalle myös asumisesta ja muista asioista. Marjanpoimijat saivat pieniä korvauksia työstään. Kaikkiaan kyse on 77 törkeästä ihmiskaupan syytteestä.
Molemmat syytetyt sanovat, että he ovat syyttömiä. He sanovat, että he eivät ole syyllistyneet rikoksiin.
Laajan ihmiskauppaoikeudenkäynnin valmistelu alkoi Lapin käräjäoikeudessa 13. elokuuta. Varsinainen oikeudenkäynti alkaa ensi keväänä.
<subtitle>Virkamiehen lahjusepäily liittyy asiaan</subtitle>
Helsingin käräjäoikeudessa alkoi maanantaina 20. elokuuta oikeudenkäynti, jossa käsitellään  työ- ja elinkeinoministeriön virkamiehen lahjusepäilyä. Syyttäjän mukaan Syyttäjän mukaan työ- ja elinkeinoministeriön virkamies Olli Sorainen pyysi vuonna 2019  Polarica Marjahankinnan toimitusjohtajalta Jukka Kristolta rahaa.
Olli Soraisen mukaan raha meni hänen lapsensa viulun hankintaan. Viulun hinta oli yli 10 000 euroa. Kristo maksoi Soraiselle vuonna 2020 5 000 euroa viulun hankintaan. Vuonna 2022 Sorainen pyysi Kristolta uudelleen rahaa. Sorainen pyysi 4  600 euroa, jotta hän voisi ostaa uuden viulun lapselleen. Kristo maksoi Soraiselle 2  500 euroa.
Olli Sorainen päätti työssään siitä, kuinka paljon ulkomaalaisia marjanpoimijoita Suomeen otetaan. Sorainen sai vuonna 2020 thaimaalaisten marjanpoimijoiden palautteet, jotka koskivat Polarica Marjahankinnan toimintaa.
Tutkinnan materiaalin mukaan Sorainen oli mukana päättämässä asiasta, jonka seurauksena Polarica Marjahankinnan poimijamäärä ei kuitenkaan pienentynyt.
Syyttäjän mielestä Olli Sorainen on syyllistynyt törkeään lahjuksen ottamiseen ja virkavelvollisuuden rikkomiseen.
Olli Sorainen ja Jukka Kristo sanovat, että he ovat syyttömiä. He sanovat, että he eivät ole syyllistyneet rikoksiin.