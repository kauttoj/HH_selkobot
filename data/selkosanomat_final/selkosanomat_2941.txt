<title>Europarlamentaarikon työ on kiinnostavaa ja vaikeaa</title>
<lead>Nils Torvalds sanoo, että europarlamentaarikon eli mepin työ on kiinnostavaa ja työlästä. Torvalds pitää tärkeänä, että EU pysyy yhtenäisenä.</lead>
<subtitle>Millaista on ollut työskennellä europarlamentaarikkona 12 vuoden ajan?</subtitle>
<quote>– Se on ollut hyvin mielenkiintoista. Olen onnistunut luomaan luottamuksellisia suhteita muihin, jotka työskentelevät EU:ssa. Näin olen pystynyt vaikuttamaan asioihin.</quote>
<quote>– Se on kuitenkin myös vaikeaa. Aikaisemmin EU:ssa oli vähemmän jäsenmaita. Jäsenmaat olivat aiemmin enemmän samaa mieltä asioista. Nyt jäsenmaita on paljon ja ne ovat hyvin erilaisia. Se tekee työstä vaikeaa.</quote>
<quote>– Kun laadimme lakiehdotuksia ja teemme yhteistyötä, täytyy silti ajatella, että EU-maat ovat jollain lailla samanlaisia. Eri maat ja niiden olosuhteet ovat kuitenkin erilaisia. Siksi olisi parempi, jos EU keskittyisi enemmän suuriin linjoihin ja vähemmän yksityiskohtaisiin lakeihin ja sääntöihin.</quote>
<subtitle>Millaisena näet EU:n tulevaisuuden?</subtitle>
<quote>– Suuria muutoksia tapahtuu. EU:n verokirstu on melko tyhjä ja sitä on vaikea saada täytettyä uudelleen. Ylimääräistä rahaa ei ole enää suurillakaan EU-mailla, kuten Saksalla ja Ranskalla.</quote>
<quote>– EU:n on myös vaikea kilpailla Yhdysvaltojen kanssa. EU nimittäin jakaa rahaa köyhemmille jäsenmaille, jotta se tasoittaisi eroja maiden välillä. Myös kilpailukykyisempien maiden pitäisi kuitenkin saada EU:n rahaa, jotta ne voisivat kehittyä ja kilpailla Yhdysvaltojen kanssa taloudellisesti.</quote>
<subtitle>Pysyykö EU yhtenäisenä vai hajoaako se?</subtitle>
<quote>– EU:n täytyy pysyä yhtenäisenä. Se on aivan välttämätöntä. On tärkeää, että EU:lla on suuret markkinat. Tällöin EU pystyy kilpailemaan taloudellisesti esimerkiksi Yhdysvaltojen ja Kiinan kanssa.</quote>
<quote>– EU on tärkeä myös, jotta perusrakenteisiin voidaan tehdä suuria muutoksia. Mikään maa ei voi yksin ratkaista esimerkiksi ilmastonmuutosta tai energiahuollon haasteita.</quote>
<subtitle>Pitäisikö Pohjoismaiden tehdä enemmän yhteistyötä, jotta niillä olisi enemmän vaikutusvaltaa EU:ssa?</subtitle>
<quote>– Kyllä, se olisi hyvä. Isolla-Britannialla on ollut tärkeä rooli suhteessa Saksaan ja Ranskaan, jotka ovat EU:n suuria maita. Nyt Pohjoismaiden pitäisi ottaa tämä rooli. Se ei ole kuitenkaan helppoa. Suomi ja Ruotsi tekevät paljon yhteistyötä toistensa kanssa, mutta Tanskan kanssa sitä tehdään vähemmän. Viime aikoina Pohjoismaat ovat alkaneet tehdä enemmän yhteistyötä maanpuolustusasioissa.</quote>
<subtitle>Tekeekö EU-parlamentaarikko töitä Suomelle vai Euroopalle?</subtitle>
<quote>– Sekä että. Se riippuu asiasta, mutta pelkästään Suomelle ei voi tehdä töitä. Jos ajaa vain omaa etuaan, työstä tulee pidemmän päälle vaikeaa. On tärkeää tehdä yhteistyötä. Jos auttaa toisen maan parlamentaarikkoa heidän ehdotuksensa kanssa, voi saada itsekin apua jollain kerralla.</quote>
<subtitle>Miten tärkeä EU on Suomelle?</subtitle>
<quote>– Suomi on riippuvainen viennistä. Suomen on siis taloudellisesti välttämätöntä kuulua EU:hun. Suomi on pieni maa, toisin kuin esimerkiksi Britannia. Britannian on nyt vaikea pärjätä, kun maa ei enää kuulu EU:hun.</quote>
<quote>– On tärkeää, että Suomella on pääsy EU:n sisäisille markkinoille. EU on tärkeä myös, kun pitää ratkaista suuria kysymyksiä. Tällaisia kysymyksiä ovat esimerkiksi ilmastonmuutos ja energiapolitiikka.</quote>
<subtitle>Onko tärkeää äänestää eurovaaleissa?</subtitle>
<quote>– Kyllä. Ymmärrän, että EU tuntuu kaukaiselta monelle. Uusien lakiehdotusten esille ottaminen on myös pitkä ja monimutkainen prosessi. On silti tärkeää, että Suomella on hyviä edustajia EU:ssa. Monet EU:ssa tehtävät päätökset koskevat meitä suomalaisia.</quote>
<subtitle>Mitä suunnitelmia sinulla on, kun lopetat europarlamentissa?</subtitle>
<quote>– En ole enää ihan nuori. Täytän kesällä 79 vuotta. Haluan kuitenkin jatkaa niin kauan kuin pystyn ja jaksan. Haluan kirjoittaa enemmän. Olen aiemmin työskennellyt toimittajana ja olen kokenut kirjoittaja. Aion myös yrittää rauhoittua hiukan. Suunnitelmani on viettää vuoden lämmin puolisko Tunhamissa, Turun saaristossa. Siellä haluan rakentaa ja korjata.</quote>
<subtitle>Kuka?</subtitle>
Nils Torvalds
Ikä: 78 vuotta
Asuinpaikka: Helsinki. Kirjoitusasunto Kotkassa ja kesäpaikka Tunhamissa, Turun saaristossa.
Perhe: Vaimo ja yhteensä 5 lasta ja 6 lastenlasta.
Puolue: Suomen ruotsalainen kansanpuolue eli RKP
Ammatti: Eroava Europarlamentin jäsen. Entinen toimittaja.
Harrastukset: Lukeminen ja kirjoittaminen. Viime vuosina ole lukenut paljon filosofiaa. Se liittyy ehkä ikääni. Yritän löytää vastauksen elämän tarkoitukseen.
”Pidän uusien asioiden oppimisesta ja käsillä työskentelystä. Suunnittelen aurinkovoiman laajennusta kesäpaikassa. Minulla on myös suunnitelmana rakentaa järjestelmä, joka muuttaa meriveden makeaksi vedeksi. Silloin saisi helposti pesuvettä merestä.”
Europarlamenttivaalien ennakkoäänestys jatkuu tiistaihin 4. kesäkuuta saakka. Varsinainen vaalipäivä on  sunnuntaina 9. kesäkuuta.