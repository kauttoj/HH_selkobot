<title>Koiran hankinta on iso päätös</title>
<lead>Nyt korona-aikaan kotona vietetään enemmän aikaa kuin ennen. Samalla moni miettii koiran hankkimista seuraksi.</lead>
Koirasta on paljon iloa. Sen kanssa voi liikkua ja harrastaa. Koira on myös hyvä kaveri, jolla on aina aikaa kuunnella.
Koiran hoitaminen vaatii sekä aikaa että rahaa. Ennen koiran hankintaa on hyvä pohtia ainakin näitä asioita:
Koira elää noin 10­–5 vuotta. Joka päivä koira tarvitsee liikuntaa ja sille sopivaa ruokaa. Jos omistaja matkustaa, koira tarvitsee hoitajan.
Koiran tarvikkeisiin kuuluu ruoka- ja juomakuppi, lelut sekä oma peti. Tarvitaan myös välineitä ulkoiluun sekä turkin ja kynsien hoitoon. Tarpeelliset rokotukset ja säännölliset lääkärintarkastukset kuuluvat myös koiran hoitoon. Kun koira vanhenee, sille voi tulla sairauksia, jotka vaativat enemmän hoitoa. Koiralle voi ottaa vakuutuksen, joka korvaa ainakin joitakin kuluja.
<subtitle>Tutustu erilaisiin rotuihin</subtitle>
Koirarotuja on paljon. Niiden koko ja ulkonäkö vaihtelevat todella paljon. Aikojen kuluessa koiria on jalostettu monenlaisiin tehtäviin, kuten metsästykseen, paimentamiseen ja seuraksi.
Kennelliitosta ja rotujärjestöiltä saat hyödyllistä tietoa, kun etsit sopivaa koiraa itsellesi. Lisäksi rotujärjestöiltä saa ohjeita ja neuvoja koirarodun valintaan, pennun hoitoon ja kasvatukseen.
<subtitle>Rotukoira vai monirotuinen?</subtitle>
Rotukoiran hinta voi vaikuttaa kalliilta, mutta hintaan sisältyy myös lääkärintarkastus, jossa pentu tarkastetaan ja rokotetaan. Samalla koiralle laitetaan mikrosiru ihon alle tunnistusta varten.
Jos koira myöhemmin katoaa, mikrosirulta voidaan lukea koiran tiedot ja löytää sen oikea omistaja. Kasvattaja myös tavallisesti rekisteröi pennun Kennelliiton rekisteriin.
Myös monirotuisesta koirasta saa mukavan lemmikin, jos et halua rotukoiraa. Eläinsuojeluyhdistykset ja ulkomailta koiria tuovat järjestöt etsivät koteja kodittomille koirille. Tutustu koiraan ja selvitä mahdollisimman tarkkaan koiran myyjän tiedot ennen kuin ostat koiran. Koirasta kannattaa tehdä kirjallinen sopimus. Vastuulliset kasvattajat toimivat asiallisesti ja antavat tietoja ilman pyytämistä.
<subtitle>Pentutehtailu on ikävä ilmiö</subtitle>
Älä koskaan osta koiraa säälistä. Valitettavasti koiria käytetään hyväksi niin sanotussa pentutehtailussa, jossa koiran hyvinvointi on sivuseikka. Koirilla teetetään liikaa pentuja pelkästään rahan vuoksi.
Tällaisissa tapauksissa koiran- pennut voivat olla sairaita tai muuten heikossa kunnossa.
<subtitle>Koiran kanssa voi harrastaa</subtitle>
Koiraharrastuksia on useita. Toko eli tottelevaisuuskokeet, näyttelyt ja agility ovat suosittuja harrastuksia.
Agility on vauhdikas laji, jossa koira ja ohjaaja työskentelevät yhdessä. Koiran tehtävänä on suorittaa mahdollisimman nopeasti rata, jossa on erilaisia laitteita.
Paragility on tarkoitettu erityisryhmiin kuuluville ohjaajille, jotka saavat käyttää apuvälineitä tai avustajaa. Agilityliiton sivuilla on tietoa paragilitysta.
Sivulla www.hankikoira.fi voit tehdä testin, millainen koira sinulle sopii.
Lisätietoa koiran hankintaan: www.kennelliitto.fi
Koiraharrastuksia:
www.agilityliitto.fi
www.palveluskoiraliitto.fi.