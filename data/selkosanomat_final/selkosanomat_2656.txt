<title>Koiran kanssa voi hiihtää</title>
<lead>Hiihto koiran kanssa on vauhdikas laji, joka tekee hyvää sekä ihmiselle että koiralle. Nopeimmillaan hiihtäjä ja koira voivat liikkua 40 kilometrin tuntivauhtia.</lead>
Tänä talvena Suomessa on satanut paljon lunta. Monet suomalaiset pitävät hiihtämisestä ja pulkkailusta. Myös monet koirat nauttivat talvesta ja lumesta.
Koiran voi hyvin ottaa mukaan hiihtoladulle, kun se on sallittua. On kuitenkin tärkeää tietää, miten koiran kanssa hiihdetään. Hyvin pienet koirat saattavat palella, eivätkä ne välttämättä jaksa juosta. Sen sijaan keskisuuret ja suuret koirat voivat tulla mukaan hiihtämään.
Kun koiranomistaja hiihtää koiran kanssa, hän pitelee koiraan edessään hiihtoladulla. Hiihtäjä voi hiihtää perinteisellä tyylillä tai vapaalla tyylillä, jota kutsutaan myös luisteluhiihdoksi.
<subtitle>Varusteet hiihtäjälle ja koiralle</subtitle>
Sekä koira että ihminen tarvitsevat oikeat varusteet hiihtämiseen.
Hiihtäjällä pitää olla sukset, sauvat ja monot. Koira tarvitsee hyvin istuvan kaulapannan ja talutushihnan.
Talutushihna kiinnitetään sekä koiraan että hiihtäjään. Talutushihnan pitäisi olla noin kolmen metrin mittainen. Hihnan täytyy olla elastinen, eli sen täytyy hieman joustaa. Jos hihna ei jousta ja koira ryntäilee, hiihtäjä voi kaatua.
Talutushihna kannattaa solmia hiihtäjän vyöhön. Silloin hiihtäjä voi käyttää vapaasti käsiään ja jalkojaan.
On tärkeää olla varovainen ja ottaa aluksi rauhallisesti. Jos koira on aloittelija, kannattaa hiihtää ensin lyhyitä matkoja, ehkä vain 20 metriä. Koiran pitää oppia pysymään hiihtäjän lähellä. Sekä koiran että hiihtäjän täytyy pitää välillä taukoja.
Myös toimintarajoitteisen henkilön avustajakoira voi toimia vetoapuna hiihtoladulla.
<subtitle>Muista nämä säännöt, kun hiihdät koiran kanssa</subtitle>
Voit ottaa koiran mukaan hiihtoladulle. Ladulla täytyy kuitenkin noudattaa muutamia ohjeita.
Ota koira hiihtämään vain silloin kun se on sallittua. Tarkista etukäteen, mille laduille koiria saa tuoda. Pidä koira kiinni varmalla kaulapannalla ja talutushihnalla.
Koiran pitää totella sinua. Puhu koirallesi, kun hiihdätte yhdessä.
On hyvä, jos koira ymmärtää, milloin se saa juosta ja milloin pitää pysähtyä. Poimi koirankakat mukaan myös silloin, jos koira kakkaa ladun varteen.
<subtitle>Vaasassa koirat pääsevät ladulle monitoimikentällä</subtitle>
Eri puolilla Suomea on paikkoja, joissa voi hiihtää koiran kanssa. Joissakin paikoissa voi käydä hiihtämässä koiran kanssa tiettyinä aikoina.
Vaasassa voi hiihtää koiran kanssa kahtena päivänä viikossa. Koiran kanssa voi hiihtää monitoimikentällä, joka on Ruutikellarintiellä. Hiihtoajat ovat sunnuntaisin kello 9-12 ja keskiviikkoisin kello 20-22.