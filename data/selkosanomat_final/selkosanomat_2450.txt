<title>Suomi vähentää venäläisten viisumien määrää</title>
<lead>Suomen hallitus päätti tiistaina, että Suomi vähentää venäläisten turistiviisumien määrää. Ulkoministeri Pekka Haavisto sanoo, että Suomi myöntää venäläisille jatkossa sata turistiviisumia päivässä.</lead>
Suomi on myöntänyt aiemmin  venäläisille tuhat turistiviisumia päivässä.
Ulkoministeri Pekka Haavisto sanoo, että Suomen hallitus oli yksimielinen siitä, että venäläisten turistiviisumien määrää vähennetään. Ministerit käsittelivät asiaa tiistaina hallituksen iltakoulussa.
Pekka Haaviston mukaan hallitus keskusteli myös niin sanotusta humanitaarisesta viisumista. Humanitaarinen viisumi tarkoittaa hätätapauksessa myönnettävää viisumia. Humanitaarinen viisumi voitaisiin myöntää henkilölle, jota esimerkiksi vainotaan. Humanitaarinen viisumi voitaisiin myöntää esimerkiksi toisinajattelijalle tai toimittajalle, joka on vaarassa mielipiteidensä takia.
Suomen pääministeri Sanna Marin sanoi jo tämän viikon alussa, että venäläisten turistiviisumien määrää täytyy vähentää. Pääministeri Marinin mielestä on epäoikeudenmukaista, että venäläiset voivat lomailla Euroopassa. Marin muistutti, että samaan aikaan Venäjä tappaa ihmisiä Ukrainassa.
Sanna Marin puhui venäläisten turistiviisumeista Pohjoismaisten pääministerin kokouksessa. Kokous järjestettiin maanantaina Norjan pääkaupungissa Oslossa. Marinin mukaan tavalliset venäläiset eivät aloittaneet Ukrainan sotaa. Marinin mukaan he ovat kuitenkin vastuussa, koska kannattavat presidentti Vladimir Putinia ja tämän hallintoa.
<subtitle>Viro tiukensi matkustamista jo aiemmin, Saksa ei kannata rajoituksia</subtitle>
Viro päätti jo aiemmin elokuussa, että se rajoittaa venäläisille myönnettävien turistiviisumien määrää. Viron pääministeri Kaja Kallas sanoo, että matkustaminen on etuoikeus. Kaja Kallas muistuttaa, että matkustaminen ei kuitenkaan ole ihmisoikeus.
Saksan liittokansleri Olof Scholz ei kannata tiukkoja rajoituksia venäläisille matkustajille. Scholz sanoo, että pakotteet täytyy kohdistaa Venäjän presidenttiin Vladimir Putiniin ja Venäjän hallintoon. Schols ei kannata sitä, että tavallisten venäläisten matkustamista Eurooppaan rajoitetaan.
Venäjän presidentin Vladimir Putinin lehdistösihteeri Dmitri Peskov sanoi heinäkuun lopussa, että Venäjä suhtautuu kielteisesti turistiviisumien rajoittamiseen. Peskovin mukaan Venäjä ryhtyy vastatoimiin, jos Suomi rajoittaa venäläisten turistiviisumien määrää.
<subtitle>Viisumien määrää aletaan arjoittaa syyskuun alussa</subtitle>
Suomi vähentää viisumien määrän syyskuun alussa. Viisumeita myönnetään syyskuusta lähtien vain niille venäläisille, jotka tulevat Suomeen perhesyistä, työn tai opiskelun takia.
Suomi vähentää venäläisten turistiviisumien määrää, koska Venäjä sotii Ukrainassa. Venäjä hyökkäsi Ukrainaan 24. helmikuuta.