<title>EU näkyy suomalaisen arjessa monin tavoin</title>
<lead>Suomi on ollut 20 vuotta Euroopan unionin jäsenmaa. Kuinka se näkyy tavallisen suomalaisen arjessa?</lead>
<subtitle>Maanviljelijä joutuu kilpailemaan</subtitle>
Monet viljelijät vastustivat Suomen EU-jäsenyyttä. He pelkäsivät, että Suomen maataloustuotanto voi loppua, kun halvempia ulkomaisia maataloustuotteita tulee markkinoille. He epäilivät myös, säilyvätkö erilaiset maataloustuet.
<quote>– EU-jäsenyys on tuonut sekä hyviä että huonoja muutoksia. Tuotantoa on nyt helpompi kehittää, ja tiloja hoidetaan kuin yrityksiä. Mutta Suomen maatilojen kannattavuus on heikentynyt, sanoo kotieläinasiamies Jonas Laxåback.</quote>
Viljelijät saavat tuotteistaan aiempaa pienemmän hinnan. He ovat nykyään erittäin riippuvaisia maataloustuista. Noin puolet maatilojen tuloista on tukea. Maatilat ovat nykyään suurempia.
<quote>– Maanviljelijät joutuvat tekemään enemmän töitä, jotta he saavat samat tulot kuin ennen. Silti Suomessa on melkein yhtä paljon maataloustuotantoa kuin ennen EU:hun liittymistä, sanoo Jonas Laxåback.</quote>
Koska ilmastomme on ankara, viljelijät saavat EU:lta ylimääräisiä maataloustukia.
<subtitle>Matkustaminen on helpompaa</subtitle>
Euroopan unionin jäsenmaiden kansalaiset voivat matkustaa vapaasti melkein kaikkiin unionin maihin. Matkustajalla pitää kuitenkin olla mukanaan passi tai henkilökortti. Passi pitää esittää rajalla, jos rajavartija kysyy sitä.
Vapaiden rajojen aluetta kutsutaan Schengen-alueeksi. Nimi tulee siitä, että sopimus vapaasta rajanylityksestä tehtiin Schengenissä Luxemburgissa.
Euroopan unionissa on helppo muuttaa maasta toiseen. Myös työnteko muissa EU-maissa on helpompaa kuin aiemmin. Toisaalta terrori-iskujen jälkeen on vaadittu, että matkustamista pitäisi tarkkailla ja rajoittaa uudelleen.
Kaikilla, joilla on sairausvakuutus Suomessa, on oikeus eurooppalaiseen sairaanhoito- korttiin. EU-maiden asukkailla on siis oikeus terveydenhuoltoon muissa Euroopan maissa. Eurooppalaisen sairaanhoitokortin voi tilata Kelasta. Se ei maksa mitään. Kortti on hyvä olla mukana matkoilla Euroopassa. Kortti on voimassa EU-maiden lisäksi Norjassa, Islannissa, Liechtensteinissa ja Sveitsissä.
Kortin voi näyttää lääkärille, jos sairastut tai joudut onnettomuuteen. Voit saada ilmaista hoitoa, maksaa siitä vähän tai täyden hinnan, riippuen siitä, missä maassa olet. Kun palaat Suomeen, voit hakea korvausta Kelasta.
<subtitle>Euro helpottaa kaupankäyntiä</subtitle>
Euro on 19 EU:n jäsenvaltion yhteinen rahayksikkö.
Euro helpottaa monin tavoin matkailijan elämää. Jos matkustat esimerkiksi Espanjaan, Liettuaan tai Kreikkaan, voit käyttää samoja rahoja kuin Suomessa. Hintoja on helppo vertailla.
Euro helpottaa myös kaupankäyntiä euromaiden kesken. Toisaalta euromaat ovat olleet suurissa vaikeuksissa viime vuosina. Euromaiden taloudet ovat hyvin erilaisia. Sama rahayksikkö ei sovi kaikille.