<title>Pohjois-Korea lähetti sotilaita Venäjän avuksi</title>
<lead>Pohjois-Korea on lähettänyt sotilaitaan Venäjän avuksi taistelemaan Ukrainassa. Pohjoiskorealaisia sotilaita nähtiin torstaina Kurskin alueella.</lead>
Ukrainan sotilastiedustelu julkaisi torstaina tiedon, jonka mukaan pohjoiskorealaisia sotilaita on jo Venäjän armeijan riveissä. Pohjoiskorealaisia sotilaita nähtiin Kurskin alueella.
Pohjoiskorealaiset joukot taistelevat Venäjän puolesta Ukrainaa vastaan. Etelä-Korean ja Yhdysvaltojen mukaan Pohjois-Korea lähettää Venäjän avuksi ainakin 12 000 sotilasta.
Venäjän presidentti Vladimir Putin ei kiistänyt torstaina, että Pohjois-Korean joukkoja on saapunut Venäjälle. Putin puhui ulkomaalaisten toimittajien kanssa Kazanissa Venäjällä.
Pohjois-Korean edustaja Yhdistyneissä kansakunnissa eli YK:ssa kiisti väitteen, että Pohjois-Korean sotilaita on Venäjällä.
<quote>– Etelä-Korean tarkoitus on pilata Pohjois-Korean imago eli julkinen kuva maailmalla. Pohjois-Korean tarkoitus on ainoastaan luoda ystävälliset ja yhteistyöhön pyrkivät suhteet kahden itsenäisen valtion välille.</quote>
Venäjän parlamentin alahuone eli duuma hyväksyi torstaina puolustussopimuksen Pohjois-Korean kanssa. Sopimus etenee seuraavaksi Venäjän ylähuoneen eli liittoneuvoston käsittelyyn.
Pohjois-Korean johtaja Kim Jong-un on luvannut täyden tuen Venäjän presidentille Vladimir Putinille sodalle Ukrainassa.
Länsimaiden mukaan Pohjois-Korea on lähettänyt aiemmin aseita ja ammuksia Venäjälle. Venäjä käyttää Pohjois-Koreasta tuotuja aseita ja ammuksia hyökkäyssodassa, jota se käy Ukrainaa vastaan.
<subtitle>Pohjois-Korean armeija on maailman suurimpia</subtitle>
Pohjois-Korean armeija on maailman suurimpia. Pohjois-Korean armeijassa on 1,3 miljoonaa sotilasta.
Pohjois-Korean sisäisen turvallisuuden joukoissa on 200 000 sotilasta. Reserviin eli asevelvollisuuden suorittaneisiin, henkivartijoihin kuuluu peräti seitsemän miljoonaa miljoonaa henkilöä.
Pohjois-Korea käyttää armeijan menoihin jopa 20–30 prosenttia valtion rahasta. Nato-maissa vähimmäismäärän suositus on 2 prosenttia valtion menoista.
Yhdysvaltojen tiedustelutietojen mukaan Pohjois-Korealla on valmis tai lähes valmis ydinase. Pohjois-Korealla on lisäksi esimeriksi mannertenvälisiä ohjuksia. Pohjois-Koreassa kehitetään myös kemiallisia aseita.
Suomen entinen Venäjän suurlähettiläs Antti Helanterä sanoo Ilta-Sanomissa, että tilanne on vaarallinen.
<quote>– Pohjois-Korea saa ehkä Venäjältä vastineeksi jotakin, kun se antaa joukkoja Venäjälle. Se voi olla esimerkiksi ohjusteknologiaa, ydinteknologiaa, ydinmateriaalia tai satelliitteihin liittyvää teknologiaa.</quote>
Pahimmassa tapauksessa Pohjois-Korean joukkojen lähettäminen voi laajentaa Ukrainan sotaa. Tällä hetkellä Soditaan jo Ukrainassa ja Lähi-idässä.
Pohjois-Koreassa on 26 miljoonaa asukasta. Etelä-Koreassa on 52 miljoonaa asukasta.