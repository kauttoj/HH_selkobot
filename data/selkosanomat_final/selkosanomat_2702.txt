<title>Keskustelu rasismista jatkuu vilkkaana</title>
<lead>Suomessa on keskusteltu tänä kesänä paljon rasismista. Perussuomalaisten poliitikot ovat herättäneet huomiota rasistisilla kirjoituksilla.</lead>
Rasistisiin kirjoituksiin syyllistyneet poliitikot ovat ministereitä, joilla on paljon valtaa.
<subtitle>Vilhelm Junnila joutui eroamaan</subtitle>
Suomessa on keskusteltu tänä kesänä paljon rasismista. Rasismikohu alkoi juhannusviikolla. Silloin paljastui, että perusuomalaisten kansanedustaja Vilhelm Junnila oli puhunut äärioikeistosta ja natseista myönteisesti. Junnila oli myös osallistunut äärioikeistolaiseen tapahtumaan. Junnila nimitettiin juhannusviikolla uuden hallituksen elinkeinoministeriksi. Hän ehti toimia ministerinä vain 10 päivää. Junnila erosi ministerin tehtävästä kesäkuun lopussa.
<subtitle>Riikka Purra pyysi anteeksi</subtitle>
Heinäkuussa paljastui, että perussuomalaisten kansanedustaja Riikka Purra oli julkaissut rasistisia kirjoituksia. Purra on Suomen uuden hallituksen valtiovarainministeri ja perussuomalaisten puheenjohtaja. Purran kirjoitukset ovat vanhoja. Kirjoitukset julkaistiin 15 vuotta sitten sosiaalisen median Scripta-blogissa. Scripta-blogin perustaja on perussuomalaisten kansanedustaja Jussi Halla-aho. Halla-aho on eduskunnan puhemies ja perussuomalaisten presidenttiehdokas.
Pääministeri Petteri Orpo ja Riikka Purra järjestivät tiedotustilaisuuden heinäkuussa. Pääministeri Orpo sanoi, että hallitus ei hyväksy rasismia eikä syrjintää. Purra pyysi kirjoituksiaan anteeksi. Purra sanoi, että hän ei enää ajattele samalla tavalla kuin 15 vuotta sitten.
<subtitle>Wille Rydman ei ole pyytänyt anteeksi</subtitle>
Helsingin Sanomat julkaisi heinäkuun lopussa perussuomalaisten kansanedustajan Wille Rydmanin vanhoja viestejä. Rydman oli lähettänyt viestit entiselle tyttöystävälleen vuonna 2016. Rydmanin viestit ovat rasistisia ja loukkaavia. Rydman haukkuu ja pilkkaa viesteissä esimerkiksi somaleita ja arabeja. Wille Rydman on Suomen hallituksen uusi elinkeinoministeri. Hänestä tuli elinkeinoministeri, kun Vilhelm Junnila joutui eroamaan.
Helsingin Sanomat julkaisi Rydmanin yksityisiä viestejä, koska ministerillä on paljon vaikutusvaltaa ja tärkeä asema. Suomalaisten täytyy saada tietää, mitä ministeri ajattelee asioista.
Pääministeri Petteri Orpo sanoi heinäkuun lopussa, että Rydmanin viestit eivät ole asiallisia. Pääministeri oli tyytyväinen, koska Rydman lupasi olla mukana hallituksen rasisminvastaisessa työssä. Myös perussuomalaisten puheenjohtaja Riikka Purra sanoi, että Rydmanin viestit eivät ole asiallisia.
Wille Rydman ei ole pyytänyt anteeksi viestejään. Rydman ei ole suostunut kommentoimaan asiaa julkisuudessa. Rydman kirjoitti heinäkuun lopussa pikaviestipalvelu Twitterissä, että viestit olivat yksityisiä.
<subtitle>Eduskunta äänestää ehkä ministerien luottamuksesta</subtitle>
Perussuomalaisten ministerien rasistiset kirjoitukset ovat vaikuttaneet hallituksen väleihin. Perussuomalaisilla ja RKP:llä on ollut paljon kiistoja, vaikka hallitus aloitti vasta kesäkuussa.
RKP:n puheenjohtaja ja hallituksen opetusministeri Anna-Maja Henriksson oli keskiviikkona Ylen A-studion haastattelussa. Henriksson sanoi, että perussuomalaisten rasistiset kirjoitukset järkyttävät RKP:n jäseniä. Henriksson sanoi, että perussuomalaisten kansanedustajien ja ministereiden kirjoitukset ovat hyvin rasistisia. RKP:n eduskuntaryhmä miettii, jatkaako puolue hallituksessa.
Presidentti Sauli Niinistö sanoi heinäkuussa, että hallituksen on hyvä kertoa sen kanta rasismiin. Presidentti Niinistö sanoi, että hallituksen ministerien olisi hyvä sanoa, etteivät he hyväksy rasismia.
Eduskunta palaa kesätauolta syyskuun alussa. Hallitus antaa silloin eduskunnalle tiedonannon, jossa kerrotaan hallituksen toimista. Hallitus haluaa edistää yhdenvertaisuutta, tasa-arvoa ja syrjinnän vastaista työtä Suomessa. Eduskunnan kansanedustajat äänestävät syyskuussa ehkä myös siitä, onko Riikka Purralla ja Wille Rydmanilla eduskunnan luottamus.