<title>Siisti ympäristö on kaikkien yhteinen asia</title>
<lead>Tuula-Maria Ahonen toivoo, että kaikki keräävät yhden roskan päivässä. Teko voi tuntua pieneltä, mutta sillä on suuri merkitys.</lead>
Tuula-Maria Ahonen perusti Roska päivässä -liikkeen yli 20 vuotta sitten. Liike tunnetaan monessa maassa, ja jokainen voi osallistua toimintaan omalla tavallaan.
Ahonen asui lapsena Ylitorniossa. Siellä ei ollut roskia, vaan luonto oli puhdas. Myöhemmin Ahonen muutti Helsinkiin ja perusti perheen. 1990-luvun lopussa hän oli perheensä kanssa Hietaniemen uimarannalla ja rannalla oli paljon roskia.
<quote>– Minun täytyi sanoa tyttärilleni, että laittakaa kengät jalkaan. Se tuntui pahalta. Halusin, että lapseni saavat puhtaan ympäristön ilman roskia, niin kuin minulla oli lapsena, Ahonen kertoo.</quote>
Ahonen keksi, että ympäristö muuttuu siistiksi, jos kaikki keräävät yhden roskan päivässä. Hän perusti Roska päivässä -liikkeen, ja hänen miehensä teki liikkeelle nettisivut.
Tieto Roska päivässä -liikkeestä levisi ensin Suomessa ja sitten ulkomailla. Nyt toimintaa on ympäri maailmaa.
<quote>– Roskat ovat ongelma joka paikassa. Siksi tyttäreni sanoi, että meidän pitää toimia koko maailmassa, Ahonen sanoo.</quote>
<subtitle>Monta tapaa osallistua</subtitle>
Nykyään Roska päivässä -liikkeellä on monenlaista toimintaa Suomessa. Tuula-Maria Ahonen pitää esimerkiksi työpajoja, joissa tehdään miniroskiksia vanhoista lääkepurkeista. Pieneen roskikseen mahtuu esimerkiksi tupakan tumppeja.
Ahosella on aina mukana miniroskiksia. Kun joku tupakoi, hän antaa tupakoijalle miniroskiksen.
<quote>– Moni tupakan polttaja hämmästyy, kun annan roskiksen, mutta lopuksi kuitenkin kiittää, Ahonen kertoo.</quote>
Ahonen on saanut paljon kiitosta toiminnastaan. Presidentit Tarja Halonen ja Sauli Niinistö ovat kutsuneet Ahosen presidentin linnan juhliin kiitoksena hienosta työstä ympäristön eteen.
Viime aikoina Ahonen ja hänen tuttavansa ovat keränneet roskia esimerkiksi Helsingissä Herttoniemen metroasemalla.
<quote>– Metroasemalla oli ennen todella paljon roskia. Eräs mies kiitti meitä juuri äsken, että nyt on siistiä, Ahonen kertoo.</quote>
Joillakin paikkakunnilla voi osallistua retkille, joilla kerätään roskia. Retkiä voi järjestää myös itse, vaikka kaverien kanssa. Moni myös kerää roskia yksin vaikka työmatkalla.
<subtitle>Roskan kerääminen voi pelastaa ihmisen tai eläimen hengen</subtitle>
Karkkipapereita, muovipusseja, tupakantumppeja. Roskat eivät ole vain rumia, vaan ne voivat olla myös vaarallisia.
<quote>– Tupakan tumpit ovat vaarallisia ja ympäristölle haitallisia roskia. Ne hajoavat hitaasti, eli niistä on haittaa kauan. Villieläimet voivat syödä tupakantumppeja ja kuolla, koska tupakka on myrkyllistä. Huonosti sammutettu tupakantumppi voi myös sytyttää tulipalon sisällä tai maastopalon ulkona.</quote>
Keräämällä tupakantumpin voi pelastaa ihmisen tai eläimen hengen, Ahonen sanoo.
<quote>– Myös juomatölkin klipsi eli avausrengas on pieni mutta vaarallinen roska. Klipsi voi esimerksi jäädä linnun nokkaan kiinni. Silloin lintu ei voi syödä eikä juoda, vaan se kituu ja kuolee. Teet todella hyvän teon, jos keräät luonnosta juomatölkin klipsin, Ahonen sanoo.</quote>
Lisää tietoa roskien keräämisestä ja Roska päivässä -liikkeestä saat liikkeen nettisivuilta osoitteesta www.roskapaivassa.net ja Facebook-ryhmästä Litter Movement / Roska päivässä -liike.
<subtitle>Miten aloittaa roskien kerääminen?</subtitle>
• Pidä ulkona mukanasi pieniä muovipusseja, niin saat roskat talteen. Pussin avulla voit myös poimia roskan niin, että et likaa käsiäsi.
• Tee miniroskis. Sopivia purkkeja voi kysyä diabetes-yhdistykseltä tai valokuvausliikkeestä.
• Järjestä retki, jolla kerätään roskia. Pyydä kavereita mukaan tai kysy opettajalta tai ohjaajalta, voitteko kerätä yhdessä roskia.
• Osta tai lainaa roskapihdit. Roskapihtejä myyvät esimerkiksi rautakaupat, ja niitä voi lainata kirjastosta. Jos sinun kirjastossasi ei ole roskapihtejä, voit pyytää kirjastoa hankkimaan niitä.