<title>Ilmastonmuutosta yritetään hidastaa</title>
<lead>Yli 120 maan johtajat ovat kokoontuneet Skotlannin Glasgow´ssa. He yrittävät päättää keinoista, joilla ilmastonmuutosta voi hidastaa.</lead>
Maailman maat pitivät edellisen suuren ilmastokokouksen Pariisissa kuusi vuotta sitten. Maat sopivat Pariisissa, että maailman ilmasto saa lämmetä enintään 1,5 astetta. Lämpötilaa verrataan 1800-luvun lopun lämpötiloihin. Tähän mennessä ihmisen toiminta on nostanut maapallon ilmakehän lämpötilaa yli asteen verran. Ilmasto lämpenee, koska poltamme niin paljon öljyä ja kivihiiltä.
YK:n uusi raportti kertoo, että päästöt eivät ole vähentyneet niin paljon kuin maat sopivat Pariisissa. Raportin mukaan maapallon ilmakehä lämpenee jopa 2,7 astetta vuoteen 2100 mennessä.
<subtitle>Metsien hävittäminen loppuu</subtitle>
Glasgow´n kokous kestää kaksi viikkoa. Kokous päättyy 12. marraskuuta. Kokoukselta odotetaan, että maat kertovat, mitä ne tekevät, jotta 1,5 asteen tavoite saavutetaan.
Yksi iso päätös tehtiin jo. Maiden johtajat ilmoittivat, että metsien hävittäminen loppuu vuoteen 2030 mennessä. Päätös on tärkeä, koska metsien puut ja kasvit sitovat hiiltä. Se hiili ei pääse ilmakehään, eikä lämmitä ilmastoa. Yli sata maata on mukana sopimuksessa. Sopimus koskee 85 prosenttia maailman metsistä.
Myös Yhdysvaltojen presidentti Joe Biden osallistuu Glasgow´n kokoukseen.
<quote>–   Olemme maailmanhistorian käännepisteessä. Ilmastonmuutos tuhoaa jo maailmaa, Biden sanoi puheessaan.</quote>
<subtitle>Vihreä talous luo uusia työpaikkoja</subtitle>
Biden sanoi, että ilmastonmuutoksen estäminen tarjoaa mahdollisuuksia maailman talouksille. Sellaista taloutta, joka ei käytä öljyä, kaasua ja kivihiiltä kutsutaan vihreäksi taloudeksi. Biden sanoi, että vihreään talouteen siirtyminen luo miljoonia uusia työpaikkoja.
Suomen johtajat ajattelevat kuin Biden. Suomi kehittää tekniikkaa ja osaamista, jolla päästöt vähenevät. Suomi aikoo myydä tekniikkaa ja osaamista muille maille. Se luo uusi työpaikkoja ja vaurautta Suomeen.
<quote>– Intiasta tulee hiilineutraali vuoteen 2070 mennessä, lupasi puolestaan Intian pääministeri Narendra Modi. Hiilineutraali maa tarkoittaa, että maa ei enää lisää hiilipäästöjä ilmakehään.</quote>
Useat Euroopan Unionin maat ja Yhdysvallat aikovat olla hiilineutraaleja vuoteen 2050 mennessä ja Kiina vuoteen 2060 mennessä. Suomen tavoite on vielä lähempänä. Suomi aikoo olla hiilineutraali jo vuonna 2035.
Kolmen suuren valtion johtajat eivät osallistu Glasgow´n kokoukseen. Maat ovat Venäjä, Kiina ja Brasilia. Niiden hiilipäästöt ovat suuria, ja ne kaatavat paljon metsiä. Ne siis lämmittävät paljon ilmastoa.