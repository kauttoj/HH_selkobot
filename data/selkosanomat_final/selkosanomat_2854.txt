<title>Kasvata ruokaa parvekkeella</title>
<lead>Parvekkeella voi kasvattaa terveellisiä yrttejä ja vihanneksia, jos lämpöä ja valoa on riittävästi. Lasitetulla parvekkeella tuuletuksesta täytyy huolehtia.</lead>
<subtitle>Kasvata siemenistä tai taimista</subtitle>
Tomaatin kasvatus onnistuu hyvin aurinkoisella parvekkeella, yrtit menestyvät myös puolivarjossa.
Jos haluat seurata taimien kehittymistä alusta asti, kylvä yrttien ja tomaatin siemenet huhti–toukokuun aikana siemenpussien ohjeiden mukaan.
Puutarhamyymälöistä ja marketeista voit ostaa myös pieniä taimia, jos haluat satoa nopeammin. Lisäksi myymälöistä saa ohjeita kasvien hoitoon ja lannoitukseen.
<subtitle>Tomaatti tarvitsee valoa ja lämpöä</subtitle>
Itse kasvatetut tomaatit ovat makeita ja herkullisia. Tomaatista on runsaasti erikokoisia lajikkeita. Parvekkeelle sopivat hyvin esimerkiksi pienet, amppelissa kasvavat lajikkeet.
Tomaatti tarvitsee reilusti multaa ja säännöllistä lannoitusta. Lisäksi se tarvitsee lämpimän ja valoisan kasvupaikan.
Kasvata tomaatin taimet siemenistä esimerkiksi ikkunalaudalla. Kasvatukseen sopivat vaikka jugurttipurkit tai erilaiset taimien kasvatukseen myytävät pienet ruukut. Siirrä taimet myöhemmin isompiin ruukkuihin.
Käytä kaikkien taimien kasvatukseen puhtaita ruukkuja. Kastele multaa säännöllisesti niin, että se pysyy tasaisen kosteana. Lisää tomaatin kasteluveteen lannoitetta noin kerran viikossa lannoitepakkauksen ohjeen mukaan.
Totuta taimet ulkoilmaan vähitellen. Siirrä taimet parvekkeelle sitten, kun yölläkin on jo lämmintä. Kun tomaatti kukkii, varmista kukkien pölytys. Voit ravistaa kasvia kevyesti tai käyttää sivellintä apuna ja levittää siitepölyä kukasta kukkaan. Poimi tomaatteja sitä mukaa kun ne kypsyvät.
Kun sää kylmenee loppukesällä, siirrä kasvi sisälle. Tomaatit jatkavat kypsymistä huoneenlämmössä.
<subtitle>Erilaisia yrttejä on valtavasti</subtitle>
Yrttien taimet voi istuttaa kesäkukkien seuraksi parvekelaatikkoon tai erikseen ruukkuihin. Siemenet voi kylvää parvekelaatikkoon tai ruukkuihin.
Valitse mullaksi kylvö- tai taimimulta. Kastele multa, sirottele siemenet mullan pinnalle ja peitä ne sen jälkeen kevyesti mullalla.
Pidä multa kosteana. Kastele hentoja taimia aluksi suihkepullolla. Yrtit selviävät niukalla lannoituksella. Voit myös laittaa kasveille nimilaput.
Sitruunamelissa kasvaa myös varjoisalla parvekkeella. Se sopii esimerkiksi kalaruokien mausteeksi. Sen lehdistä saa raikasta teetä. Sitruunamelissa on monivuotinen eli kasvin voi säilyttää sisällä talven yli seuraavaa kesää varten.
Basilika on yksivuotinen eli se täytyy kasvattaa siemenestä tai taimesta joka vuosi uudelleen. Basilika viihtyy auringossa, mutta ei suorassa paahteessa. Kastele basilikaa usein, mieluiten joka päivä.
<subtitle>Kokeile kasvattaa myös syötäviä kukkia</subtitle>
Parvekkeella voi kasvattaa myös syötäviä kukkia, kuten krasseja ja kehäkukkia. Kukkia ei voi syödä ellei niitä ole tarkoitettu nimenomaan syötäviksi.
Krasseja on useita erivärisiä lajeja. Kirkkaanpunaiset krassit ovat kirpeän makuisia, vaaleammat ovat miedompia. Kukat sopivat kakun koristeluun ja salaatteihin. Kehäkukan oransseja terälehtiä voi silputa esimerkiksi salaattiin tai sämpylätaikinaan. Terälehdissä on mieto maku.
Krassilla on isot ja kovat siemenet. Liota siemeniä vedessä muutama tunti ennen kylvämistä. Krassin ja kehäkukan siemenet painellaan multaan parin sentin syvyyteen. Kastele säännöllisesti.