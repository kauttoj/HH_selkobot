<title>Taksiliikenteessä suuria muutoksia</title>
<lead>Taksiuudistus tuli voimaan heinäkuun alussa. Taksiliikenteessä noudatetaan nyt uutta lakia.</lead>
Suomen vanha taksilaki oli tiukka ja selkeä. Siinä määriteltiin, kuinka monta taksia pitää olla ja kuka taksia saa ajaa. Kaikilla taksikuskeilla piti olla koulutus. Myös se oli säädelty laissa, kuinka paljon matka maksoi.
Heinäkuun alussa kaikki muuttui. Silloin tuli voimaan uusi liikennepalvelulaki. Säädökset eivät ole enää yhtä tiukkoja kuin aiemmin. Kukaan ei enää esimerkiksi rajoita autojen tai kuljettajien määrää.
Taksiyhtiöt voivat jatkossa kilpailla vapaasti. Se tarkoittaa myös sitä, että jokainen yritys saa päättää itsenäisesti taksimatkan hinnan. Enää ei ole olemassa enimmäishintaa taksimatkalle. Se voi johtaa joko halvempaan tai kalliimpaan taksimatkaan. Kaikki riippuu siitä, minkä yrityksen auton valitsee.
Todennäköisesti on halvempia ja kalliimpia taksiyhtiöitä. Joidenkin arvioiden mukaan taksimatkat ovat kalliimpia viikonloppuna ja halvempia arkipäivisin. Se taas johtuu siitä, että viikonloppuisin on paljon asiakkaita, arkisin asiakkaita on vähemmän.
<subtitle>Jokaisessa taksissa on hinnasto</subtitle>
Taksilla matkustavan täytyy olla nyt tarkempi kuin aiemmin. Eri taksiyhtiöillä ja -autoilla on eri hinnat. Taksimatkan hinta voi vaihdella. Kannattaa siis kysyä hinta jo ennen kuin matka alkaa. Asiakkaalle täytyy lain mukaan kertoa selkeästi matkan hinta.
Jokaisessa taksiautossa on hinnasto. Taksikuskilta voi kysyä, paljonko matka suunnilleen maksaa. Jos matka kuulostaa mielestäsi kalliilta, voit valita toisen auton. Jos taksimatka maksaa 100 euroa tai yli, kuljettajan on kerrottava se asiakkaalle ennen matkaa.
Aiemmin jokaisessa taksissa oli taksamittari, josta matkan hinta näkyi. Mittari ei enää ole pakollinen, jos matkan hinta kerrotaan asiakkaalle etukäteen.
Taksit voivat nyt näyttää erilaisilta kuin aiemmin. Myös muut kuin henkilöautot voivat olla takseja. Esimerkiksi pakettiauto tai mopoauto voi olla taksi.
Taksin katolla ei enää välttämättä ole taksikylttiä. Kyltti voi myös olla musta, kun aiemmin taksikyltit olivat aina keltaisia.
Aiemman lain mukaan takseja tuli olla liikenteessä myös silloin, kun asiakkaita oli vähän. Uusi laki ei enää velvoita tähän. Taksin saanti maaseudulle voi vaikeutua, koska siellä asiakkaita on vähemmän kuin kaupungissa. Suurissa kaupungeissa taksin saanti luultavasti helpottuu.
Joidenkin matkustajien taksimatkat maksaa Kela. Myös heidän taksimatkoihin tulee muutoksia. Kela tekee sopimuksia tiettyjen taksiyhtiöiden kanssa. Kelan korvaamia taksimatkoja käyttävät asiakkaat joutuvat käyttämään Kelan hyväksymiä taksiyhtiöitä. Taksi täytyy myös tilata tietystä numerosta, muuten ei saa Kela-korvausta.