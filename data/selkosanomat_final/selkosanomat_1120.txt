<title>Lähes 50 vuotta poliitikkona</title>
<lead>Paavo Väyrynen on ollut politiikassa lähes 50 vuotta. Silti politiikka on hänelle vain harrastus.</lead>
Paavo Väyrynen valittiin eduskuntaan ensimmäisen kerran vuonna 1970. Tämän vuoden kuntavaaleissa Väyrynen valittiin Helsingin kaupunginvaltuustoon. Hän on keskustan europarlamentaarikko. Väyrynen aikoo palata eduskuntaan ja kotimaan politiikkaan viimeistään kahden vuoden kuluttua.
<subtitle>Perustit uuden Kansalaispuolueen, joka haluaa, että Suomi eroaa rahaliitto eurosta. Miten Suomi hyötyisi erosta?</subtitle>
<quote>– Oli paha virhe, että Suomi liittyi euroalueeseen. Ruotsin kansantalous on kasvanut reippaasti viimeisen 10 vuoden aikana. Suomen talous on vaikeuksissa.</quote>
<subtitle>Mitä mieltä olet Britannian EU-erosta eli brexitistä?</subtitle>
<quote>– Euroopan unionin täytyy uudistua, jolloin Britannia voisi pysyä mukana. Unionin pitää palauttaa päätösvaltaa jäsenmaille. En ole lainkaan varma siitä, että Britannian ero unionista tapahtuu vuonna 2019.</quote>
<subtitle>Euroopassa on tehty viime vuosina paljon terrori-iskuja. Huolestuttaako maailman kehitys?</subtitle>
<quote>– Tietysti huolestuttaa. Kansalaiset ovat suojattomia terroriteoille. Näitä tekoja on mahdoton täysin estää. Ongelmat tulisi ratkaista rauhanomaisesti niin, että terrorismista tulee tarpeetonta. Näiden tekojen taustalla on usein epätoivoa ja mielenterveysongelmia.</quote>
<subtitle>Mitä EU-parlamentin jäsen eli meppi tekee?</subtitle>
<quote>– Minä olen ulkoasiainvaliokunnassa ja kehitysvaliokunnassa. Näissä valiokunnissa otetaan kantaa asioihin, mutta ei juuri lainkaan valmistella lakeja. Euroedustaja pitää yhteyttä äänestäjiin kotimaassa ja osallistuu parlamentin istuntoihin. Vuodessa on 12 täysistuntoa Strasbourgissa ja kuusi Brysselissä. Kaksi viikkoa kuukaudesta on valiokuntatyötä. Ennen täysistuntoa on ryhmäkokousviikko.</quote>
<subtitle>Mistä asioista päättää Suomen eduskunta ja mistä Euroopan parlamentti?</subtitle>
<quote>– Se riippuu paljon asiasta. Sosiaali- ja terveysasiat ja koulutus ovat yleensä jäsenvaltioiden sisäisiä asioita. Mielestäni Suomen asiat tulisi päättää ensisijaisesti Suomessa.</quote>
<subtitle>Kuinka paljon europarlamentaarikko voi vaikuttaa päätöksiin?</subtitle>
<quote>– Vaikutusmahdollisuudet ovat vähäiset. Parlamentissa on 751 jäsentä, joukossa on 13 suomalaista. Jos meppi toimii mietinnön esittelijänä, vaikutusmahdollisuudet ovat paremmat.</quote>
<subtitle>Mitä tekisit työksesi, jos et olisi poliitikko?</subtitle>
<quote>– Olisin yrittäjä. Työllistämme vaimoni kanssa nykyisin yli 50 henkilöä. Politiikka on tavallaan harrastus minulle.</quote>
<subtitle>Miksi kiinnostuit politiikasta?</subtitle>
<quote>– Olen Lapista. Kiinnostuin 1960-luvulla aluepolitiikasta. Nuoret joutuivat silloin lähtemään kotiseudultaan hakemaan työtä. Se on edelleen keskeinen asia. Olen korostanut sitä, että materiaaliset arvot ja ahneus eivät ole kestäviä. Yhteisöllisyys ja henkiset arvot ovat.</quote>