<title>Turvallisuus ennen kaikkea</title>
<lead>Tärkein tehtävä tässä ammatissa on huolehtia matkustajien turvallisuudesta, kertoo lentoemäntä Lotta Winter.</lead>
Lotta Winter on lentoemäntä. Hän on työskennellyt Finnairin palveluksessa yli 40 vuotta.
<subtitle>Miten sinusta tuli lentoemäntä?</subtitle>
<quote>– Minulla oli kaksi tätiä, jotka työskentelivät lentoemäntinä. Se vaikutti ammatin valintaani. En ole varma, haaveilinko lentoemännän työstä lapsena. Tykkään kuitenkin tästä työstä.</quote>
<subtitle>Mitä lentoemäntä tekee?</subtitle>
<quote>– Tärkein asia tässä työssä on huolehtia turvallisuudesta. Siihen me saamme eniten koulutusta. Opiskelemme sitä, kuinka täytyy toimia erilaisissa tilanteissa. Lentohenkilökunnan pitää osata antaa ensiapua. Jos joku matkustaja on sairas, meidän täytyy osata auttaa. Meidän pitää myös osata toimia, jos kone tekee hätälaskun. Kaikki matkustajat täytyy evakuoida eli saada koneesta ulos 90 sekunnissa.</quote>
<quote>– Lentohenkilökunta tarjoilee myös kahvia ja ruokaa. Se on kuitenkin vain pieni osa tätä työtä, turvallisuus on tärkein osa.</quote>
<subtitle>Oletko ollut koneessa vaaratilanteissa?</subtitle>
<quote>– En ole ollut onnettomuuksissa. Kerran olin mukana, kun kone joutui tekemään hätälaskun. Yksi koneen moottoreista hajosi ja sammui. Teimme hätälaskun Kööpenhaminaan. Kaikki sujui hyvin.</quote>
<subtitle>Kuinka toimitte, jos matkustaja sairastuu?</subtitle>
<quote>– Koneessa on aina mukana lääkkeitä. Jos joku on vakavasti sairaana, soitamme lääkärille.</quote>
<quote>– Jokaisessa lentokoneessa on hätänumero, johon voimme soittaa tällaisessa tapauksessa. Lääkäri antaa puhelimessa ohjeet, kuinka toimia. Voimme myös kysyä, onko matkustajien joukossa lääkäriä, joka voi auttaa.</quote>
<subtitle>Millaiset työajat teillä on?</subtitle>
<quote>– Jokainen lentää tietyn määrän tunteja kuukaudessa. Saamme valita kuusi päivää kuukaudessa, jotka toivomme vapaaksi. Työnantaja päättää lopuista päivistä. Lyhyillä lennoilla yhdessä työpäivässä saattaa olla useampia kaupunkeja. Kaukolennon eli esimerkiksi Aasian lennon jälkeen meillä on kolme päivää vapaata.</quote>
<quote>– Työajat ovat hyvin epäsäännöllisiä. Joskus se on raskasta. Myös aikaero saattaa joskus tuntua raskaalta. Pitkillä lennoilla on kuitenkin mahdollisuus myös levätä.</quote>
<subtitle>Matkustajat ovat eri maista. Millaista on työskennellä heidän kanssaan?</subtitle>
<quote>– Saamme koulutusta eri kulttuureista. Ihmiset ovat erilaisia, mutta kaikki ovat mukavia. Japanilaiset ovat erityisen kohteliaita. Kiinalaisille pitää olla lämmitettyä vettä, he eivät juo kylmää vettä.</quote>
<subtitle>Saako lentoemäntä ilmaisia lentomatkoja?</subtitle>
<quote>– Emme saa, mutta voimme ostaa matkoja alennuksella. Pääsemme koneeseen vain, jos siellä on vapaita paikkoja.</quote>
<subtitle>Kenelle suosittelet ammattia?</subtitle>
<quote>– Ystävälliselle ja asiakaspalvelusta pitävälle. Ja täytyy pitää matkustamisesta!</quote>