<title>Paul Oxley pitää Suomesta</title>
<lead>Muusikko Paul Oxley muutti Suomeen 1980-luvun lopulla. Paul Oxley’s Unit oli hetken Suomen suosituin yhtye. Nyt yhtye on julkaissut uuden levyn.</lead>
Paul Oxley on brittiläinen muusikko. Hän on kotoisin Manchesterista. Hän muutti Suomeen 1980-luvulla ja perusti Paul Oxley’s Unit -yhtyeen. Paul Oxley’s Unit on juuri julkaissut uuden levyn 20 vuoden tauon jälkeen.
<subtitle>Teettekö paluun Black Gold -levyllä?</subtitle>
<quote>– Monet kysyvät sitä. Olen itse sitä mieltä, että Paul Oxley’s Unit on ollut olemassa koko ajan. Olemme soittaneet yhdessä joka kesä, mutta emme ole tehneet levyä pitkään aikaan. Ehkä yleisömme on tehnyt paluun ja löytänyt meidät uudelleen.</quote>
Yhtyeestä tuli suosittu 1980-luvulla. Siitä on 35 vuotta. Millainen yleisö teillä on nykyään?
<quote>– Yleisömme on monipuolinen. Monet yleisössämme pitivät meistä jo vuonna 1980. Nyt he tulevat jälleen keikoillemme, laulavat mukana ja kertovat, että he pitivät meistä jo kauan sitten. Se on aina hauskaa. Vanhat fanit ovat kuin perhe. Meillä on myös nuoria kuuntelijoita. Ehkä nuoret kuulivat meistä vanhemmiltaan.</quote>
<subtitle>Miksi muutit Suomeen?</subtitle>
<quote>– Se oli se tavallinen tarina, suomalainen tyttö ja romantiikkaa.</quote>
<subtitle>Oikea nimesi ei ole Paul Oxley?</subtitle>
<quote>– Oikea nimeni on Malcolm Campbell. Nimen ääntäminen oli suomalaisille liian vaikeaa. Käytännön syiden takia otin nimen Paul Oxley jo 1980-luvulla.</quote>
<subtitle>Olet asunut Suomessa monta vuotta. Puhutko suomea vai ruotsia?</subtitle>
<quote>– Olen asunut Tammisaaressa ja Vaasassa. Olen ollut paljon tekemisissä ruotsinkielisten kanssa. Olen oppinut jonkin verran ruotsia. Nyt olen asunut muutaman vuoden Helsingissä melko suomenkielisessä ympäristössä. Valitettavasti en osaa suomea. Suomalaiset osaavat niin hyvin englantia, että minulle tulee vain harvoin tilaisuus puhua suomea.</quote>
Monet suomalaiset muusikot haluavat menestyä maailmalla. Sinä sen sijaan tulit Suomeen ja menestyit täällä. Menikö se väärinpäin?
<quote>– Se on totta. Tietenkin olisin toivonut, että musiikkiani olisi soitettu myös Englannissa. Kun olin nuori, toivoin, että äitini Englannissa olisi nähnyt minut televisiossa. Mutta minä pidän Suomesta. Asun ja työskentelen täällä mielelläni. On hauskaa, että suomalaiset pitävät musiikistani. Suuren maailman musiikkiteollisuus on ihan hullua nykyään. Kuuluisuus ei ole minulle tärkeää. Mutta on hauskaa, että musiikistani pidetään ja sitä soitetaan.</quote>
<subtitle>Millaisia tulevaisuuden suunnitelmia sinulla on?</subtitle>
<quote>– Teimme levyä kaksi vuotta. Nyt odotamme keikkoja. Olemme todellinen livebändi, joka viihtyy parhaiten yleisön edessä. Mutta myös levyn tekeminen oli hauskaa. Luulen, että teemme vielä yhden levyn.</quote>
<subtitle>Uutta levyänne ei voi kuunnella musiikin suoratoistopalveluissa. Miksi?</subtitle>
<quote>– Se oli vaikea päätös. En pidä näistä palveluista, koska ne eivät maksa muusikoille kunnolla. Siksi päätimme, että meidän levyämme voi ostaa levykaupoista tai internet-sivultamme. Siellä voi myös ladata musiikkia korvausta vastaan.</quote>