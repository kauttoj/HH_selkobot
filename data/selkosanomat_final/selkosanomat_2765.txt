<title>Israel jatkaa hyökkäystä</title>
<lead>Israel jatkaa iskujaan Gazassa. Israelin sotilaat saartavat Gazaa. Torstaina Israelin sotilaat etenivät kohti Gazan kaupunkia. Israelin iskuissa on kuollut yli 9 000 palestiinalaista.</lead>
Israel jatkaa iskujaan Gazaan. Israel on pommittanut Gazaa tällä viikolla. Lisäksi Israelin armeijan maajoukot etenevät kohti Gazan kaupunkia.
Israelin pääministeri Benjamin Netanjahu sanoi tällä viikolla, että sodassa on käynnistynyt toinen vaihe. Israel hyökkää äärijärjestö Hamasia vastaan. Israelin tavoitteena on tuhota Hamas ja surmata Hamasin johtajat.
Gazan sota on jatkunut kohta kuukauden. Israelin iskuissa Gazaan on kuollut jo yli 9 000 ihmistä. Kuolleiden joukossa on paljon siviileitä ei tavallisia ihmisiä, naisia ja lapsia. Tieto kuolleiden määrästä on Hamasin ilmoittama. Tietoa ei ole voitu varmistaa luotettavista lähteistä.
Yhdistyneet kansakunnat eli YK varoittaa Gazan tilanteesta. YK:n mukaan on vaarana, että Gazan tilanne aiheuttaa pahan kaaoksen ja humanitäärisen kriisin. Gazalaisten ruoka ja vesi ovat lopussa. Tuhannet ihmiset ovat murtautuneet kauppoihin varastamaan ruokaa ja juomaa.
<subtitle>Egypti avasi rajanylityspaikan</subtitle>
Egypti avasi Rafahin rajanylityspaikan keskiviikkona. Rafahin rajanylityspaikasta pääsee Gazasta Egyptiin. Rafahin rajanylityspaikka avattiin nyt ensimmäistä kertaa sen jälkeen, kun Hamas hyökkäsi Israeliin.
Ambulanssit ovat kuljettaneet tällä viikolla vakavasti haavoittuneita ihmisiä hoitoon Gazasta Egyptiin. Myös satoja ulkomaalaisia ihmisiä on päässyt Rafahin  kautta Egyptiin.
Ulkoministeri Elina Valtonen sanoo, että Gazassa on 12 suomalaista. Vielä ei tiedä, milloin he pääsevät pois. Ruotsin ulkoministeriön mukaan Gazassa on yli 400 ruotsalaista. Ruotsin ulkoministeriö kertoo, että Gazassa on kuollut ruotsalaisia.
<subtitle>Blinken matkusti Israeliin</subtitle>
Yhdysvaltojen ulkoministeri Anthony Blinken saapui tänään Israelin Tel Aviviin. Blinken neuvottelee Israelin hallinnon kanssa. Blinken vaatii ehkä Gazaan tulitaukoa. Yhdysvallat tukee Israelin hallintoa taistelussa Hamasia vastaan. Yhdysvallat on kuitenkin muistuttanut myös, että siviilejä tulisi suojella Gazassa.
Hamas hyökkäsi Israeliin 7. lokakuuta. Hamas tappoi yli 1 400 ihmistä. Hamas tappoi tavallisia ihmisiä eli siviileitä, naisia, vanhuksia, lapsia ja israelilaisia poliiseja ja sotilaita. Hamasilla on edelleen panttivankina Gazassa 242 ihmistä. Panttivankien joukossa on ihmisiä useista eri maista. Tiedot panttivankien määrästä ovat Israelin armeijan antamia. Panttivankien määrää ei ole voitu vahvistaa luotettavista lähteistä.
Euroopan unioni eli EU ja Yhdysvallat pitävät Hamasia terroristijärjestönä.