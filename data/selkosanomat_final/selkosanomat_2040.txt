<title>Erilaisia oluita on nyt todella paljon</title>
<lead>Ennen oli valittavana vain muutama olutnimike. Nyt niitä on satoja, miten niistä saa tolkkua?</lead>
<subtitle>Asiantuntija vastaa:</subtitle>
Oluiden asiantuntija Anikó Lehtinen kehottaa kokeilemaan:
<quote>– Maistele erilaisia makuja ja oluttyylejä. Makuja on hyvin erilaisia, makeista hyvinkin karvaisiin. Ehkä löydät uuden suosikin.</quote>
Anikó Lehtinen on Olutliiton puheenjohtaja. Liiton jäsenet ovat olutseuroja eri puolilta maata. Anikó on myös työskennellyt panimoissa ja olutravintoloissa, eli hän tietää oluista paljon.
Anikó itse pitää monenlaisista oluista.
<quote>– Eri oluet sopivat erilaisiin tilanteisiin, yksi ruokajuomaksi, toinen terassille ja kolmas talviseen pubiin.</quote>
<subtitle>Olut, ruoka ja joulu</subtitle>
Anikó Lehtisen äiti on unkarilainen, siksi unkarilainen elämä on hänelle tuttua.
<quote>– Unkarissa syödään aina kun juodaan. Ehkä tästä syystä puhun paljon oluen ja erilaisten ruokien yhdistämisestä. Sitä kannattaa todella kokeilla, olut tuo ruokien mausta esiin aivan uusia puolia, Anikó sanoo.</quote>
Olut on monella mukana myös joulupöydässä. Perinteisesti siihen ovat kuuluneet erilaiset vahvat, tummat oluet. Niitä nautitaan kinkun ja muun jouluruoan kanssa.
<quote>– Kinkun kanssa suosittelen belgialaisia tummia oluita, mutta myös saksalaistyyppinen vehnäolut käy. Lisäksi vehnäolut sopii joulupöydässä erilaisten kalaruokien kanssa.</quote>
<subtitle>Isot ja pienet panimot</subtitle>
<quote>– Suomessa on nykyisin kolme isoa panimoa, Olvi, Koff ja Hartwall. Sen lisäksi on noin 100 pienpanimoa. Niitä on syntynyt eri puolille maata nopeaan tahtiin, Anikó kertoo.</quote>
<quote>– Ala on muuttunut Suomessa paljon ja lyhyessä ajassa. Uudet oluttyypit ovat vallanneet tilaa ja nousseet olutharrastajien suosikeiksi. Perinteisten lagerien rinnalle ovat tulleet esimerkiksi tummat oluet ja vehnäoluet.</quote>
Viime vuosina opiskelijoiden keskuudessa ovat olleet suosittuja IPA-oluet.
<quote>– Työskentelin 2000-luvun alussa panimossa ja toimme myyntiin IPA-oluen. Ensin se ei mennyt kaupaksi, mutta tilanne muuttui myöhemmin. Vaatii jonkin verran aikaa, että kuluttajat tottuvat uusiin makuihin, Anikó kertoo.</quote>
<subtitle>Ravintoloiden valikoima</subtitle>
Ravintolat myyvät olutta sekä pulloissa että hanoista. Hanaoluista on usein luettelo pubin seinällä, ja pullo-oluista kannattaa kysellä tarjoilijalta.
Hanaoluen voi saada eri kokoisena, yleisin annos on puoli litraa.
<quote>– Olutravintolat myyvät myös pieniä annoksia, joiden avulla on kätevä tutustua erilaisiin makuihin. Niin säästää myös rahaa, sillä monet oluet ovat kalliita, Anikó kertoo.</quote>
Oluen hintaan vaikuttaa osalta se, kuinka paljon siinä on alkoholia. Keskioluessa on puolet vähemmän alkoholia kuin monissa väkevissä tummissa oluissa. Vaalea keskiolut onkin monesti pubin halvin olut.
<subtitle>Hapanoluet ja alkoholittomat</subtitle>
Mitä Anikó suosittelee silloin, jos ei pidä perusoluen eli lagerin mausta?
<quote>– Kokeile vaikka uudentyyppisiä hapanoluita. Niissä ei ole niin maltaista katkeruutta, vaan niissä maistuu hedelmä. Hapanoluita on tullut myyntiin moniin paikkoihin viime aikoina.</quote>
Suosioon ovat nousseet myös alkoholittomat oluet.
<quote>– Niitä ostetaan, kun ei haluta käytökseen alkoholin vaikutusta tai ollaan liikkeellä autolla. Useimmissa pubeissa on oma alkoholittomien oluiden lista, ja ne ovat hiukan halvempia kuin muut oluet. Itse juon alkoholittomia usein kotona ruokajuomana, Anikó sanoo.</quote>
<subtitle>Korona koettelee ravintoloita</subtitle>
Suomessa jylläävä korona on vaikuttanut myös olutalaan. Anikón mielestä olutravintoloiden tilanne on ollut vaikeampi kuin panimoiden:
<quote>– Jos koronatilanne jatkuu tai menee vielä pahemmaksi, lukuisat ravintolat ovat vaikeuksissa. Todellinen tilanne nähdään vasta ensi vuonna, konkursseja voi tulla paljon.</quote>
<quote>– Panimot sen sijaan ovat selviytyneet korona-ajasta kohtalaisesti. Monet pienpanimot ovat saaneet juomansa myyntiin kauppojen hyllyille, ja ihmiset ostavat ne sieltä. Useilla panimoilla on myös omia myymälöitä, Anikó sanoo.</quote>
Nykyisin tavallisissa ruokakaupoissa eri puolilla maata on Anikón mielestä hyvä olutvalikoima.
<quote>– Tilanne parani vuonna 2018. Silloin tuli voimaan lakimuutos, jonka jälkeen kaupat ovat saaneet myydä vahvempia, alle 5,5 prosenttisia juomia.</quote>
Alkon myymälöissä valikoima on vielä suurempi, koska ne saavat myydä vielä vahvempia oluita. Alkon verkkokaupassa on myynnissä jopa yli tuhat erilaista olutta.
<subtitle>Sanasto</subtitle>
Panimo – paikka, jossa tehdään olutta
Hanaolut – myydään ravintolassa hanoista suoraan lasiin
Vaalea lager – yleisin, saa lähes kaikista pubeista ja kaupoista
IPA-olut – katkera, hedelmäinen
Vehnäolut – vaalea, hedelmäinen, toisinaan samea
Portteri tai porter – voimakkaan makuinen, tumma, usein vahva
Hapanolut – hedelmäinen, ei katkera eikä maltainen