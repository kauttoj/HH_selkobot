<title>Dewi ry pelastaa joka vuosi yli sata kissaa</title>
<lead>Suomessa on monta yhdistystä, jotka auttavat kodittomia eläimiä. Yksi tällainen yhdistys on turkulainen Dewi ry.</lead>
Dewi auttaa kissoja. Selkosanomat tapasi Sini Mularin, joka on mukana Dewin toiminnassa.
<subtitle>Miten Dewi auttaa kissoja?</subtitle>
<quote>– Autamme esimerkiksi sellaisia kissoja, jotka elävät ulkona kissapopulaatioissa. Ihmiset ilmoittavat meille, jos jossakin elää villiintyneitä kissoja, joita kukaan ei omista. Usein joku ihminen on ruokkinut kissoja, ja kissat ovat lisääntyneet keskenään. Ihmiset ilmoittavat kissoista usein vasta sitten, kun niitä on todella paljon, Mulari kertoo.</quote>
<quote>– Viemme alueelle loukkuja eli häkkejä. Kun kissa on mennyt häkkiin, haemme sen turvaan ja viemme sijaiskotiin.</quote>
Sijaiskoti tarkoittaa, että kissa asuu väliaikaisesti jonkun Dewin vapaaehtoisen luona. Myöhemmin kissalle etsitään oma loppuelämän koti.
Dewin toiminnassa on mukana noin sata vapaaehtoista, jotka auttavat kissoja. Moni tarjoaa kissoille sijaiskodin, mutta kissoja voi auttaa myös muilla tavoilla.
<quote>– Jotkut auttavat esimerkiksi niin, että he kuljettavat kissoja autolla eläinlääkäriin, Mulari kertoo.</quote>
<quote>– Kissoilla on usein erilaisia terveysongelmia, kun ne ovat eläneet ulkona. Lähes kaikilla kissoilla on suolistoloisia eli matoja. Myös esimerkiksi hammasongelmat ja paleltumat ovat yleisiä.</quote>
<quote>– Joskus kissa on niin sairas, että se on pakko lopettaa. Suurin osa kissoista kuitenkin selviää, kun ne saavat hoitoa.</quote>
Dewillä kissat myös rokotetaan ja leikataan. Lisäksi niille laitetaan mikrosiru. Sirun avulla kissa pääsee helpommin takaisin kotiin, jos se myöhemmin karkaa.
<subtitle>Mitä sijaiskoti tekee?</subtitle>
<quote>– Sijaiskodin tehtävä on totuttaa kissa elämään ihmisten kanssa. Kaikista kissoista ei tarvitse tulla sylikissoja, Mulari selittää.</quote>
Mulari ryhtyi Dewin vapaaehtoiseksi vuonna 2016.
<quote>– Olin silloin vielä opiskelija, joten minulla ei ollut varaa ottaa omaa kissaa. Halusin kuitenkin elää kissojen kanssa. Olen ollut aina kiinnostunut eläinten oikeuksista. Olen myös aika tunteellinen ihminen. Siksi halusin nähdä, pystynkö antamaan pois kissan, jota olen hoitanut, Mulari muistelee.</quote>
Vuosien aikana hänen kotonaan on ollut hoidossa yhteensä yli 40 kissaa. Tällä hetkellä Mularin kotona on hoidossa kolme kissaa.
Jotkut kissat ovat sijaiskodissa vain vähän aikaa ennen kuin niille löytyy oma koti.
<quote>– Jos kissa on hyvin arka tai sillä on jokin sairaus, kotia ei löydy niin pian. Nuori ja kesy kissa löytää kodin helposti, Mulari kertoo.</quote>
<subtitle>Millaista on olla mukana Dewin toiminnassa?</subtitle>
<quote>– Ikävintä on nähdä, miten pahoja asioita jotkut ihmiset tekevät kissoille. Meille tulee joskus kissoja, joita on esimerkiksi ammuttu haulikolla.</quote>
<quote>– Raskasta on myös nähdä, millaisia terveysongelmia villinä eläminen aiheuttaa kissoille. Kissat eivät kuulu Suomen luontoon. Siksi on väärin, että me ihmiset päästämme kissat elämään ulkona. Ne eivät pärjää siellä.</quote>
Mulari toivoisi, että kissoja arvostettaisiin yhtä paljon kuin koiria. Dewi jakaa ihmisille tietoa kissojen arvosta ja oikeasta hoidosta. Mulari uskoo, että kissan asema yhteiskunnassa paranee vähitellen, kun asiasta puhutaan.
Mulari nauttii siitä, että hän voi auttaa kodittomia kissoja.
<quote>– Dewillä olen oppinut kissoista todella paljon. Parasta on ollut se, että olen päässyt tapaamaan hyvin erilaisia kissoja. On myös todella palkitsevaa, kun kissa alkaa luottaa minuun ja uskaltaa esimerkiksi leikkiä.</quote>