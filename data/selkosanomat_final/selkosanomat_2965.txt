<title>Silvia Modig puolustaa ilmastoa</title>
<lead>Silvia Modig on europarlamentaarikko eli meppi. Modigille tärkeitä asioita työssä ovat olleet ilmastokysymykset ja ihmisoikeudet.</lead>
Silvia Modig on töissä Euroopan parlamentissa eli EU-parlamentissa. Europarlamentaarikkoja kutsutaan myös mepeiksi. Modigin viiden vuoden kausi parlamentissa päättyy kesällä.
Selkosanomat tapasi Silvia Modigin joulukuussa Ranskan Strasbourgissa, jossa järjestetään Euroopan parlamentin kokoukset eli täysistunnot.
<subtitle>Olet perehtynyt parlamentissa erityisesti ilmastokysymyksiin. Mitä haluaisit sanoa nuorelle, jota ahdistaa ilmastokatastrofi?</subtitle>
<quote>– Haluan pyytää anteeksi nuorilta, koska me vanhemmat emme ole pystyneet säilyttämään parempaa maailmaa. Nuoren pitää saada katsoa tulevaisuutta toiveikkaana. Nyt tilanne on se, että olemme jättämässä perinnöksi katastrofin. Ilmastokatastrofin pysäyttäminen vaatii nopeita toimia. Meidän velvollisuutemme on antaa mahdollisuus nuorille muuttaa asiat.</quote>
<quote>– Haluan myös sanoa nuorille, että toivoa on. Nuoret ovat osaavia ja tiedostavia. Toivo on menetetty vasta siinä vaiheessa, kun me kaikki luovutamme.</quote>
<subtitle>Mitkä ovat europarlamentin tärkeimmät asiat vuonna 2024?</subtitle>
<quote>– Seuraavat vaalit ovat jo lähellä. Yritämme nyt saada valmiiksi kaikki asiat, jotka ovat vielä kesken. Katse on siis jo tulevassa eli seuraavassa viiden vuoden kaudessa. Esimerkiksi vihreä siirtymä on kuitenkin tärkeä asia.</quote>
<subtitle>Mitä vihreä siirtymä tarkoittaa?</subtitle>
<quote>– Vihreä siirtymä tarkoittaa, että yhteiskunnan rakenteet muutetaan ilmastoystävällisiksi. Fossiiliset energialähteet pitää vaihtaa uusiutuviin. Esimerkiksi bensiini on fossiilinen polttoaine. Pitää myös siirtyä kertakäyttöisestä kulttuurista kiertotalouteen. Siinä materiaalit kiertävät ja jätettä syntyy vähän. Ruuantuotannossa ja metsien käytössä täytyy siirtyä ilmastoystävälliseen malliin.</quote>
<quote>– Maailmassa on ollut jatkuvasti hyvin vaikeita tapahtumia, ensin koronapandemia ja heti sen jälkeen Ukrainan sota. Näiden seurauksena energian hinta on noussut paljon, ja elämisen kustannukset ovat nousseet korkeiksi. Monilla on taloudellisia vaikeuksia. Jos ihmisillä on valmiiksi tiukkaa, he eivät saa joutua vaikeuksiin vihreän siirtymän takia. Se on vastuullista politiikkaa.</quote>
<subtitle>Unkari on aiheuttanut paljon vaikeuksia muille EU-maille. Mitä asialle voi tehdä?</subtitle>
<quote>– EU-parlamentti on jäädyttänyt suuren määrän Unkarin EU-tukia. Unkari ei ole saanut tukia, koska se ei noudata oikeusvaltion periaatteita. EU on arvoyhteisö, jolla on yhteiset arvot. EU:n perusarvoja ovat oikeusvaltion periaatteet, demokratia ja vapaus.</quote>
<subtitle>Mitä euroedustaja eli meppi voi saada aikaan parlamentissa?</subtitle>
<quote>– EU-parlamentin jäsenellä voi olla jopa enemmän valtaa kuin ministerillä Suomessa. Toimin ryhmäni neuvottelijana ilmastoesityksissä, pidän sitä suurimpana saavutuksenani. Euroopan parlamentin päätösten vaikutukset näkyvät jopa kaikissa 27 jäsenmaassa.</quote>
<quote>– Olen halunnut keskittyä asioihin ja siihen, että saan joitakin muutoksia aikaiseksi. Minua ei kiinnosta nopea julkisuus. Tämä työ on myös raskasta. Matkustamista on paljon, ja se vie paljon voimia.</quote>
<subtitle>Miksi Euroopan parlamentin vaaleissa eli europarlamenttivaaleissa kannattaa äänestää?</subtitle>
<quote>– EU-parlamentin päätökset vaikuttavat siihen, millainen Suomen lainsäädännöstä tulee. Monet lait saavat alkunsa EU-parlamentissa, vaikka Suomen asioista päättää Suomen eduskunta.</quote>
<quote>– Euroopassa on myös monia yhteisiä ongelmia ja kriisejä, kuten ilmastokriisi. Maailmanlaajuisia ongelmia ei pystytä ratkaisemaan yhdessä maassa, vaan ne täytyy ratkaista yhdessä.</quote>
<quote>– EU on parhaimmillaan merkittävä ongelmien ratkaisija ja vapauden ja demokratian puolustaja.</quote>
<subtitle>Kuka?</subtitle>
Silvia Modig
Ikä: 47 vuotta
Asuinpaikka: Bryssel, Helsinki
Koulutus: ylioppilas
Ammatti: Euroopan parlamentin jäsen eli meppi, Helsingin kaupunginvaltuutettu, kansanedustajana 2011–2019. Tehnyt töitä radiossa ja televisiossa toimittajana. Vasemmistoliiton jäsen. Kuuluu europarlamentissa vasemmistoryhmään – GUE/NGL.
Harrastukset: Jalkapallo, lukeminen, junamatkustus. – Jalkapallon katsominen stadionilla muiden
kannattajien seurassa on huikea elämys!
Silvia Modig ei ole ehdolla europarlamenttivaaleissa kesäkuussa. Hän jättää EU-parlamentin.
Muista europarlamenttivaalit: Vaalipäivä on Suomessa 9.6.2024.