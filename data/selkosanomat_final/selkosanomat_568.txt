<title>Suuri tietovuoto veroparatiiseista</title>
<lead>Maailmassa on tehty erittäin suuri tietovuoto, joka koskee veroparatiiseja ja veronkiertoa. Ylen mukaan tietovuoto paljastaa myös satoja suomalaisnimiä. Vuoto tarkoittaa sitä, että julkisuuteen on päästetty tahallaan paljon salaista aineistoa.</lead>
80 maan tiedotusvälineet julkaisivat maanantaina yhtä aikaa valtavan aineiston, johon on koottu panamalaisen veroparatiisiyhtiön asiakkaita.Veroparatiisit ovat maita, joissa on hyvin alhainen verotus ja jonne monet varakkaat ihmiset voivat piilottaa rahojaan oman maansa verottajalta.
Tietovuoto paljastaa, että yhtiön asiakkaina on huippupoliitikkoja, valtion päämiehiä, urheilijoita ja rikollisia. Esimerkiksi Islannin pääministerillä Sigmundur Davíð Gunnlaugssonilla on veroparatiisiyhtiö. Samoin Venäjän presidentin Vladimir Putinin lähipiiri on siirtänyt miljardien eurojen arvosta omaisuutta veroparatiiseihin.
Myös maailman paras jalkapalloilija, argentiinalainen Lionel Messi ja Kansainvälisen jalkapalloliiton Fifan johtajat ovat tallettaneet ahkerasti rahaa veroparatiiseihin.
Veroparatiisiyhtiön perustaminen ei ole rikollista. Veroparatiiseihin kätketään kuitenkin usein omaisuutta, joka on hankittu rikollisilla toimilla. Yhtiöiden kautta kierretään veroja.
<subtitle>Nordea mukana</subtitle>
Tietovuoto koskee myös Suomea. Suomessakin toimiva pankkikonserni Nordea on perustanut asiakkailleen yrityksiä, joiden tarkoitus on kiertää veroja. Nordea on nyt kertonut, että he muuttivat toimintatapojaan vuonna 2009. Tiedotteen mukaan Nordea ei enää hyväksy sitä, että sen asiakkaat suunnittelevat veronkiertoa. Panaman papereiden perusteella Nordea on kuitenkin perustanut veroparatiisiyhtiöitä vielä viime vuonna.
Suomalaiset poliitikot ovat raivoissaan paljastuksesta. Kokoomuksen eduskuntaryhmän varapuheenjohtaja Outi Mäkelä sanoo, että hän on tyrmistynyt veronkierrosta.
<quote>– On sietämätöntä, että varakkaat ihmiset käyttävät veroparatiiseja varojensa piilottamiseen. Tavalliset kansalaiset ja rehelliset yritykset joutuvat kantamaan vastuun verojen maksusta. Tällaisen toiminnan on loputtava, Mäkelä sanoo.</quote>
SDP:n puheenjohtaja Antti Rinne ilmoitti maanantaina, että SDP siirtää rahansa pois Nordeasta. Rinteen mukaan työväenpuolue ei voi olla tällaisen pankin asiakas.
<quote>– Veronkierto on röyhkeää ja itsekästä. Sen maksajiksi joutuvat tavalliset ihmiset, Rinne kirjoittaa Facebookissa. Rinteen mukaan hyvinvointivaltiossa veroja kerätään siksi, että valtion palvelut voidaan rahoittaa.</quote>
Panama on yksi maailman tunnetuimmista veroparatiiseista. Panamassa ei tarvitse maksaa käytännössä lainkaan veroja tai verot ovat olemattoman pieniä. Valtio menettää valtavasti rahaa, kun ihmiset ja yritykset tekevät verosuunnittelua, jonka tarkoituksena on jättää kokonaan verot maksamatta. Muun muassa tämän takia valtio joutuu leikkaamaan etuuksia ja palveluita.
Lähde Yle