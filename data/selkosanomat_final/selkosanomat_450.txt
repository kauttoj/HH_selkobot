<title>Ammattina taikuus</title>
<lead>Tamperelainen Jose Ahonen on taikuri ja mentalisti. Hän lukee ihmisten ajatuksia. Kuulostaako oudolta?</lead>
Jose Ahonen sanoo kuitenkin, että ajatusten lukemisessa ei ole mitään mystistä. Mentalistien esitykset ovat nyt muodissa. Suomessa on Ahosen lisäksi kaksi muuta mentalistia, Noora Karma ja Pete Poskiparta.
<subtitle>Taikuri tekee taikatemppuja, mutta mitä mentalisti tekee?</subtitle>
<quote>– Mentalisti saa ihmiset luulemaan, että hän kykenee lukemaan toisten ajatuksia. Se on taikuutta pään sisällä. Lyhyesti sanottuna se on mielenhallintaa ja psykologiaa.</quote>
<subtitle>Voiko ihmisten ajatuksia lukea?</subtitle>
<quote>– Ihmisten ajatuksia voi arvata. Joskus mentalisti arvaa ajatukset pelottavan hyvin. Siinä ei ole mitään mystistä. Mentalisti käyttää hyväksi ihmistuntemusta, tilastotietoa ja tarkkailee mikroilmeitä. Pitää myös osata asettua muiden ihmisten asemaan eli tarvitaan empatiaa.</quote>
<subtitle>Mitä ovat mikroilmeet?</subtitle>
<quote>– Ne ovat nopeita ja hallitsemattomia ilmeitä. Ne saattavat kestää puolisen sekuntia. Niistä pystyy päättelemään ihmisen todellisen tunteen sillä hetkellä.</quote>
<quote>– Ainakin seitsemällä perustunteella on oma mikroilmeensä. Ne ovat ilo, suru, pelko, inho, yllättyneisyys, itsetyytyväisyys ja viha.</quote>
<subtitle>Käytät esityksissäsi suggerointia. Mitä se tarkoittaa?</subtitle>
<quote>– Siinä vaikutetaan ihmisten käyttäytymiseen ja tunteisiin. Käytän apunani piiloviestejä. Yksinkertainen esimerkki piiloviestistä on sanan painottaminen. Pyydän henkilöä valitsemaan yhden kolmesta lusikasta. Nimeän lusikat luvuin 1, 2 ja 3. Jos painotan sanaa kaksi, henkilö valitsee todennäköisesti lusikan numero 2.</quote>
<quote>– Jotkut ihmiset ovat herkempiä suggeroinnille kuin toiset. Pyrin valitsemaan esityksissä herkkiä henkilöitä yleisön joukosta.</quote>
Olet laittanut Youtubeen videoita, joissa teet taikatemppuja koirille. Niitä on katsottu kymmeniä miljoonia kertoja. Miten tällainen menestys on mahdollista?
<quote>– Ihmiset vaan tykkäävät katsoa eläinvideoita. Videossa näytin koirille herkkupalaa käsissäni ja taioin sen sitten pois. Koirat hämmästyivät. Taikuutta koirille -videoita on katsottu kaikissa maailman maissa paitsi Pohjois-Koreassa.</quote>
<quote>– Minua myös pyydettiin tekemään videoita Los Angelesiin Yhdysvaltoihin. Jäin kuitenkin Suomeen. Tykkään asua Suomessa. En halua tulla isoksi tähdeksi.</quote>
<subtitle>Miksi ryhdyit taikuriksi?</subtitle>
<quote>– Lapsena en uskonut taikatemppuihin, joita näin televisiossa. Halusin tietää, kuinka ne on tehty. Opettelin taikatemppuja, ja nyt taikuus on ammattini.</quote>
<subtitle>Onko taikurikouluja olemassa?</subtitle>
<quote>– Suomessa ei ole taikurikouluja. Taikurit opiskelevat temput itse ja opettavat toisiaan. Kävin aikoinaan Las Vegasissa Yhdysvalloissa mentalistien kokouksessa. Sain sieltä paljon ideoita, joita olen soveltanut omissa esityksissäni.</quote>
<quote>– Taikatemppuja ja niiden ideoita voi myös ostaa. Käytän joissain tempuissa erikoispöytää. Ostin sen piirustukset 200 dollarilla. Pöydän tekemiseen meni 500 euroa. Suomessa taikuri Markku Purho myy taikatemppuja verkossa osoitteessa www.aprilli.fi</quote>