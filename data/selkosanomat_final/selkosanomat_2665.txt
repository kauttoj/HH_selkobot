<title>Kiertotaloudessa ei tuhlata</title>
<lead>Myös Suomessa pyritään kohti kiertotaloutta. Mutta mitä se tarkoittaa?</lead>
<subtitle>Kiertotalous säästää luontoa</subtitle>
Kiertotalous tarkoittaa esimerkiksi sitä, että tavaroita käytetään mahdollisimman tehokkaasti ja kauan.
<quote>– Kun jotain tavaraa ei voi enää korjata, siinä olevat materiaalit otetaan talteen. Näitä materiaaleja hyödynnetään, kun tehdään uusia tavaroita. Ne voivat olla esimerkiksi metalleja. Silloin materiaalien arvo säilyy eikä niistä tule jätettä. Näin sanoo Sitran asiantuntija Antti Lehtinen.</quote>
Sitra eli Suomen itsenäisyyden juhlarahasto on rahasto, joka toimii eduskunnan alaisuudessa. Se etsii ja kokeilee sellaisia uusia ratkaisuja, joilla luodaan parempaa tulevaisuutta.
Tavaroita ei myöskään aina tarvitse omistaa itse. Ne voivat olla esimerkiksi yhteiskäytössä. Tällöin tavaroita tarvitaan vähemmän.
<subtitle>Kaupunkipyörä on kiertotaloutta</subtitle>
Lehtisen mukaan kaupunkipyörä on hyvä esimerkki kiertotaloudesta.
<quote>– Jos joku ei esimerkiksi pyöräile kovin usein, hänen ei kannata hankkia omaa polkupyörää. Kun hän haluaa pyöräillä, hän voi vuokrata käyttöönsä kaupunkipyörän.</quote>
Kaupunkipyöriä huolletaan säännöllisesti. Siksi ne kestävät pitkään käytössä. Kun pyörää ei voi enää korjata, siinä käytetyt metallit kierrätetään. Metalleja voidaan käyttää vaikka uusien pyörien valmistuksessa. Mitä enemmän tehtaat käyttävät kierrätettyjä metalleja, sitä vähemmän ne tarvitsevat uusia metalleja.
<subtitle>Kiertotalous auttaa ilmastoa</subtitle>
Kiertotalous tarkoittaa siis paljon muutakin kuin kierrätystä. Se on talousmalli, jossa pyritään käyttämään luonnonvaroja kestävällä tavalla.
<quote>– Kiertotalouteen on pakko siirtyä. Maailmassa on vain rajallisesti luonnonvaroja. Maapallo ei kestä nykyistä kulutusta ja luonnonvarojen tuhlaamista.</quote>
Kiertotalous hillitsee myös ilmastonmuutosta. Kun turha kulutus vähenee ja raaka‑aineet kiertävät tehokkaasti, tarvitaan vähemmän uusia tavaroita ja uusia luonnonvaroja. Näin myös päästöt pienenevät.
Kiertotalous ja haaskaamisen vähentäminen auttavat myös muilla tavoilla luontoa. Maata voi viljellä kiertotalouden periaatteiden mukaisesti.
Pyritään esimerkiksi siihen, että pellon ravinteet pysyvät pellossa, eivätkä valu vesistöihin. Kiertotalouden mukaista on huolehtia myös siitä, että ruokaa ei mene hukkaan.
<subtitle>Matka kohti kiertotaloutta on alkanut</subtitle>
Antti Lehtinen arvioi, että kiertotalous vahvistuu koko ajan.
<quote>– Tulevaisuudessa kaikki talous on kiertotaloutta. Mutta siihen kuluu aika paljon aikaa. Muutoksen pitää olla nopeampaa, hän miettii.</quote>
<subtitle>Kiertotalous kiinnostaa myös yrityksiä</subtitle>
Myös Euroopan unioni ja sen jäsenmaat pyrkivät edistämään kiertotaloutta. Lakien avulla yritetään esimerkiksi vähentää luonnonvarojen tuhlausta ja edistää kierrätystä.
Kiertotalous kiinnostaa yrityksiä erittäin paljon. Kiertotalous tarjoaa yrityksille aivan uudenlaisia mahdollisuuksia. Ne ovat keksineet esimerkiksi uusia kiertotalouspalveluita eli uusia toimintatapoja, jotka ovat kiertotalouden mukaisia.
<subtitle>Vanhoista vaatteista syntyy uusia vaatteita</subtitle>
Turun lähellä Paimiossa aloittaa tänä syksynä toimintansa suuri laitos, joka käsittelee poistotekstiilejä. Laitoksen omistaa Lounais-Suomen Jätehuolto.
Laitos toimii kiertotalouden periaatteiden mukaisesti. Siellä tehdään vanhoista vaatteista ja muista tekstiileistä kuitua, josta voidaan tehdä uusia vaatteita.
Projektisuunnittelija Oskari Pokela kertoo, että vanhat vaatteet lajitellaan ennen kuin ne tulevat Paimioon.
<quote>– Tekstiileistä otetaan pois sellaiset, jotka kelpaavat myyntiin. Muut tekstiilit lajitellaan materiaaliensa mukaan. Esimerkiksi tekstiilit, jotka sisältävät puuvillaa, viskoosia tai polyesteria erotellaan omiksi ryhmikseen.</quote>
Käsittelylaitoksessa koneet repivät tekstiilit niin, että niistä syntyy hienoa, pumpulinpehmeää kuitua. Tämä kelpaa uusien vaatteiden raaka-aineeksi.
<quote>– Toiminnan ansiosta kalliita raaka‑aineita ei mene hukkaan, Pokela korostaa.</quote>
Hän lisää, että uuden käsittelylaitoksen perustaminen on ollut mielenkiintoinen hanke.
<quote>– Tuntuu hienolta rakentaa parempaa ja puhtaampaa huomista.</quote>
Kiertotalous hyödyttää kaikkia.