<title>Kävely on hyödyllistä liikuntaa</title>
<lead>Säännöllinen kävely kohentaa kuntoa ja virkistää mieltä. Kävely sopii monille, koska se on helppoa ja halpaa.</lead>
Kävely on lempeää liikuntaa. Se ei rasita niveliä samalla tavalla kuin esimerkiksi juoksu. Aikuiselle sopiva määrä reipasta liikuntaa on vähintään 2–3 tuntia viikossa.
<subtitle>Muista sopivat kengät</subtitle>
Kävelyä varten tarvitset juuri sinulle sopivat kengät, joilla pääset nauttimaan kävelystä. Urheilukaupoissa on paljon valikoimaa ja asiantuntevat myyjät, jotka osaavat neuvoa sopivien kenkien valinnassa. Kannattaa myös hankkia sukat, jotka eivät hierrä jalkoja.
<subtitle>Aloita kävelyn harrastaminen varovasti</subtitle>
Kävelyä voi lisätä helposti arkisissa tilanteissa. Jos voit, älä käytä hissiä, vaan valitse portaat. Kävele kauppaan ja takaisin. Bussissa istumista voit vähentää, kun kävelet osan matkasta.
Jos olet liikkunut vain vähän, aloita lyhyillä kävelylenkeillä.Lyhyistäkin kävelyistä on hyötyä terveydelle. Voit jakaa kävelyn esimerkiksi kymmenen minuutin pätkiin, jos pitkät lenkit tuntuvat hankalilta.
Kun kunto nousee, haluat ehkä pidentää lenkkejä.
<subtitle>Näin kävely vaikuttaa terveyteen</subtitle>
Säännöllisellä kävelyllä on monia hyviä vaikutuksia. Jo puolen tunnin reipas kävely päivässä lisää hyvinvointia ja terveyttä.
Kävely ehkäisee sydän- ja verisuonitauteja. Se myös vahvistaa jalkojen ja keskivartalon lihaksia ja parantaa verenkiertoa ja ruuansulatusta. Laihduttajalle kävely on hyvä tapa pudottaa painoa.
Verensokeri tasaantuu ja verenpaine laskee, kun kävelet.
Säännöllinen kävely myös parantaa unen laatua ja helpottaa nukahtamista.
Kun kävelet säännöllisesti, myös aivot virkistyvät ja muisti paranee. Lisäksi mieli pysyy virkeänä ja ahdistus vähenee. Kävelyn aikana voit saada uusia ajatuksia ja ideoita.
Kävelyn täytyisi olla miellyttävää. Jos kävelyn aikana tuntuu kipua, on hyvä hakea apua esimerkiksi lääkäriltä tai fysioterapeutilta.
<subtitle>Tarkista ryhti</subtitle>
Kun kiinnität hieman huomiotasi vartalon asentoon, kävely sujuu paremmin.
Seiso tasaisesti molemmilla jaloilla. Suorista selkä ja pidä hartiat alhaalla.
Ota myös kädet mukaan. Anna niiden heilua rennosti. Katso eteenpäin, kun kävelet. Unohda kännykän katselu kävelyn ajaksi.
<subtitle>Vaihtelua kävelyyn</subtitle>
Maastossa kävely tuo vaihtelua kävelylenkkeihin. Kun kävelet metsäpolulla, jalkojesi pienetkin lihakset saavat liikuntaa. Jos sinulla on erilaisia vaivoja, esimerkiksi pehmeällä pururadalla käveleminen voi olla mukavampaa.
Jos lisäät vauhtia, saat sydämen sykkeen nousemaan. Välillä olisi hyvä liikkua niin ripeästi, että hiki nousee pintaan.
<subtitle>Valitse sopiva ympäristö</subtitle>
Mieti, millaisessa ympäristössä haluat kävellä. Toisille on tärkeää nähdä ihmisiä ympärillään, toisille rauhallinen paikka sopii paremmin.
Jos menet metsään, nauti luonnosta ja hiljaisuudesta. Varmista myös, että osaat suunnistaa metsässä. Merkitty luontopolku on turvallinen vaihtoehto.
<subtitle>Sauvoilla tehoa kävelyyn</subtitle>
Kävelysauvoilla saat lisää tehoa kävelyyn. Kokeilua varten ei tarvitse ostaa sauvoja. Esimerkiksi monet kirjastot lainaavat sauvoja.
<subtitle>Kesällä paljain jaloin</subtitle>
Tutkimusten mukaan paljain jaloin kävely parantaa tasapainoa ja vahvistaa jalkojen lihaksia.
Kokeile kävelyä paljain jaloin nurmikolla tai muulla pehmeällä alustalla.
<subtitle>Luonto kiittää kävelijää</subtitle>
Kävelemällä teet hyvää sekä itsellesi että luonnolle. Kävelystä ei synny haitallisia pakokaasuja, kuten vaikkapa autoilusta. Ilmastonmuutoksen torjumisessa tarvitaan monia keinoja. Kävely on ilmastoystävällinen teko.