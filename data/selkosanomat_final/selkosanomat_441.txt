<title>Hankalia tyyppejä, vaikeita ihmisiä</title>
<lead>Perfektionisteja, marttyyreja, ylipositiivisia, besserwissereitä, draamakuningattaria. Mitä nämä ovat?</lead>
Psykologit Satu Kaski ja Vesa Nevalainen sanovat, että tällaisia ihmisiä on ympärillämme kouluissa, työpaikoilla, sukulaisissa ja muualla.
<quote>– Useimmilla ihmisillä on joitakin hankalia piirteitä luonteessaan. Meidän täytyy olla silloin tällöin hankalia, että selviämme elämästä. Muuten asiat eivät koskaan mene siten kuin haluamme.</quote>
<quote>– Mutta sitten on hankalia ihmisiä, jotka tekevät muiden elämän vaikeaksi. On hyvä tunnistaa hankala tyyppi, sanoo Satu Kaski. Hän on yhdessä Vesa Nevalaisen kanssa kirjoittanut kirjan hankalista ihmisistä.</quote>
Kasken mukaan osa ihmisistä tietää, että he ovat hankalia tyyppejä. He voivat käyttää tätä ominaisuuttaan tietoisesti hyväkseen. Toiset taas eivät pidä itseään hankalina.
<quote>– Kun on tavannut tällaisen hankalan tyypin, on usein huonolla tuulella. Häntä voi yrittää vältellä, mutta eihän se aina onnistu.</quote>
Satu Kaski sanoo, että ei ole hyvä antaa hankalien tyyppien tehdä kaikkea, kuten he haluavat. Tosin joskus sitä voi olla vaikea estää.
<quote>– Työpaikalla on yleensä ainakin yksi hankala tyyppi. Hän voi luoda huonoa ilmapiiriä ympärilleen. Ihmiset hänen läheisyydessään eivät työskentele yhtä hyvin kuin muuten. Joskus tarvitaan asiantuntijan apua, jotta työpaikan ilmapiiri parantuu, sanoo Kaski.</quote>
<subtitle>Esimerkkejä hankalista tyypeistä</subtitle>
Besserwisser eli kaikentietäjä tietää aina, miten asiat ovat. Hän luulee, että hän osaa kaiken vähän muita paremmin.
Marttyyri kuvittelee, että hänen täytyy aina tehdä kaikki työt, eikä kukaan kiitä. Hän saa muut potemaan huonoa omaatuntoa.
Ylipositiivisen mielestä kaikki on aina hyvin. Siksi hän ei tunne myötätuntoa muita kohtaan ja voi loukata heitä, koska ei välitä heidän tunteistaan. Ylipositiivista on myös helppo huijata.
Negatiivinen taas löytää aina vikoja kaikesta ja kaikista. Hänen mielestään mikään ei onnistu. Hänen kanssaan on vaikea tehdä yhteistyötä.
Draamakuningatar osaa taitavasti suurennella pikku asioita. Hän nauttii siitä, että on huomion keskipisteenä. Hän voi olla piristävää seuraa toisinaan, mutta työläs työkaveri tai ystävä.
Herkkänahkainen voi myös olla hankala tyyppi. Hänen seurassaan muiden pitää varoa, mitä he sanovat tai tekevät. Muuten herkkänahkainen voi loukkaantua tai tulla surulliseksi.
Hätäilijä ei voi odottaa vaan haluaa heti saada asiat käyntiin. Tämä tyyppi voi tehdä nopeita ja huonoja päätöksiä. Hän aiheuttaa myös muille stressiä.
<subtitle>Manipuloija on vaarallinen</subtitle>
Kasken mukaan jotkut ihmiset nauttivat siitä, että muilla menee huonosti. Esimerkiksi manipuloija on tällainen ihminen. Kasken mielestä manipuloija on vaarallisin tyyppi.
<quote>– Tällainen ihminen yrittää aiheuttaa vaikeuksia puhumalla pahaa muista. Hän on valmis mihin vain, jotta asiat menevät hänelle sopivalla tavalla. Joskus emme huomaa, että tällainen henkilö on hankala tyyppi, koska hän osaa toimia kaikessa hiljaisuudessa.</quote>
Joskus ihmiselle kehittyy hankalia piirteitä, jos hänellä on vaikeita elämänkokemuksia. Kasken ja Nevalaisen kirjan mukaan ihminen voi muuttua hankalaksi, jos häntä kiusataan ja piinataan kauan.
<subtitle>Sanotte, että hankalat ominaisuudet johtuvat kokemuksista. Pitääkö meidän yrittää ymmärtää hankalia tyyppejä?</subtitle>
<quote>– Kyllä, voimme yrittää ymmärtää heitä. Mutta meidän ei tarvitse hyväksyä sitä, mitä he tekevät. Ymmärtäminen ei vielä poista ongelmaa. Jos joku aiheuttaa huonon tunnelman tai tekee yhteistyön töissä vaikeaksi, ei ymmärtäminen auta, sanoo Kaski.</quote>
<subtitle>Tunnistatko jotakin näitä hankalan tyypin ominaisuuksia itsessäsi?</subtitle>
<quote>– Kyllä, täytyy tunnustaa, että minussa on vähän kaikentietäjän vikaa. Olen myös ehkä vähän perfektionisti, myöntää Satu Kaski.</quote>