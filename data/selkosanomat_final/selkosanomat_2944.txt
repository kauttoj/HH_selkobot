<title>Mauri Pekkarinen haluaa vaikuttaa asioihin</title>
<lead>Mauri Pekkarinen on toiminut politiikassa melkein 50 vuotta. Pekkarinen on Euroopan parlamentin jäsen eli meppi. Hän ei ole ehdolla tulevissa EU-vaaleissa.</lead>
Tässä jutussa kokenut poliitikko kertoo näkemyksiään politiikasta ja maailmasta.
Mauri Pekkarinen kertoo, että hänellä on edelleen kova into vaikuttaa asioihin. Tästä huolimatta hän jättää politiikan. Selkosanomat tapasi Pekkarisen Ranskan Strasbourgissa joulukuussa.
<subtitle>Miksi et ole ehdolla europarlamenttivaaleissa?</subtitle>
<quote>– Minulla alkaa olla jo kohtuullisen paljon ikää. Olen toiminut 45 vuotta parlamentaarikkona, ensin eduskunnassa ja nyt europarlamentissa. Se on pitkä aika. Haluan viettää enemmän aikaa kotona ja läheisten ihmisten luona. Täytyy kuitenkin tunnustaa, että päätös politiikan jättämisestä oli erittäin vaikea. Aion jatkaa politiikassa, vaikka se ei enää ole ammattini.</quote>
Pekkarinen kirjoittaa kirjaa vuosistaan poliitikkona.
<quote>– Aion käydä läpi vuosiani politiikassa ja tarkastella sitä, mitä on tullut tehtyä. Kirjoitan lähihistoriasta, alkaen vuodesta 2010.</quote>
<subtitle>Mihin asioihin olet vaikuttanut EU-parlamentissa?</subtitle>
<quote>– Olen saanut tehdä europarlamentissa töitä juuri niiden asioiden parissa, joihin olen perehtynyt, kun olin ministeri. Olin europarlamentissa teollisuus- ja energiavaliokunnan jäsen. Tämän lisäksi olin budjettivaliokunnan ja aluekehitysvaliokunnan varajäsen.</quote>
Pekkarinen työskenteli sisäministerinä, kauppa- ja teollisuusministerinä ja elinkeinoministerinä useassa Suomen hallituksessa.
<subtitle>Mitkä ovat tärkeimpiä asioita, joita EU-parlamentissa käsitellään tänä vuonna?</subtitle>
<quote>–Ukrainan sota on suurin asia. Kun Venäjä hyökkäsi Ukrainaan vuonna 2022, sota tuli Eurooppaan. EU:lla on siinä paljon tekemistä. EU:n täytyy vaikuttaa asiassa niin, että tuki näkyy asenteissa ja sotilaallisena apuna Ukrainalle. Sotia on myös muulla. Israelin ja Gazan tilanne on vaikea.</quote>
<quote>– Toinen iso asia on ilmasto. EU on sitoutunut vihreään siirtymään. Meidän pitää kuitenkin löytää järkevä ratkaisu siihen, miten vihreä siirtymä toteutuu. Jokaisen maan pitää ottaa vastuuta tässä asiassa. Suomi ei voi onnistua yksin, mukaan tarvitaan koko EU ja maailma.</quote>
<quote>– Myös pakolaiskriisi ja muuttoliike ovat laajoja asioita, jotka vaikuttavat EU-maihin. Muuttoliike pitää saada hallintaan. Olen sitä mieltä, että Euroopan on pakko tehdä maahanmuuttoon tiukat menettelytavat. Muuttoliikkeessä on kuitenkin myös paljon myönteisiä asioita. Eurooppa tarvitsee uusia ihmisiä, koska Euroopan väestö vanhenee. Muuttoliikkeen pitää olla hallittua, jotta EU pystyy selviämään siitä.</quote>
<subtitle>Onko Suomi hyötynyt siitä, että se on EU:n jäsenmaa?</subtitle>
<quote>– Suomi on hyötynyt siitä, että se on päässyt toimimaan EU:n sisämarkkinoilla. Sen ansioista kaupankäynti on helpottunut. Tämä on pienelle Suomelle tärkeä asia. EU-jäsenyys on tuonut Suomelle myös turvallisuutta.</quote>
<quote>– EU on tärkeä tiedeyhteisö, ja EU:n päätökset perustuvat tieteeseen. Tieteellä on suuri merkitys sille, miten ihmiskunta kehittyy. Tieteen uusimpien tulosten pitää olla kaikkien käytettävissä.</quote>
<subtitle>Mitä asioita EU edistää?</subtitle>
<quote>– EU:n yhteisiin arvoihin kuuluvat demokratia, ihmisoikeudet, vapaus ja oikeusvaltio. Nämä säännöt on hyväksytty yhdessä. Meidän kannattaa olla osa tällaista yhteisöä.</quote>
Europarlamenttivaalit järjestetään kesäkuussa. Varsinainen vaalipäivä on 9.6.
<subtitle>Kuka?</subtitle>
Mauri Pekkarinen
Ikä: 76 vuotta
Asuinpaikka: Jyväskylä
Perhe: vaimo, neljä lasta, kahdeksan lastenlasta.
Puolue: keskusta
Koulutus: yhteiskuntatieteiden maisteri
Ammatti: europarlamentaarikko vuodesta 2019 lähtien. Kansanedustaja vuosina 1979–2019. Moninkertainen ministeri. Jättää politiikan kesällä 2024.